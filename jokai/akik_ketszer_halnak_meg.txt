




Jókai Mór: Akik kétszer halnak meg


Abban a tótok országában
Szokás a képcsoportozathoz tájképeket is adni staffage-nak, amiknek rendeltetésük az, hogy festményben nem nézik, regényben nem olvassák. Ennek a mi történetünknek a vidéke azonban úgy össze van nőve magával az eseménysorozattal, hogy együtt játszik vele; sőt befolyást gyakorol rá.
Vannak vidékek, amiknek igéző hatása az emberi kedélyre el nem tagadható, amiknek múltja belesugall a jelenbe. Ország, világ, korszellem átalakul, idomul az idővel, az a vidék maga külön is alakít, idomít, s hagyományos befolyását nem szünteti meg, s mint egy örökké tartó álom, belerémlik az ébrenlétbe.
Pozsonytól fölfelé haladva, elénk tárul az elragadó szép Vág-völgy. Minden fordulata egy-egy új, megkapó, festői panorámát mutat elénk. Egy szeszélyesen kanyargó folyóvíz örökké változó mederrel, amit hol elhagy, hol visszafoglal; két oldalán erdőpalásttal fedett hegyhátak; egyike az uralkodó folyóknak; partjain az ország legódonszerűbb városai, egész középkori jelleggel, némelyik még kőfallal kerítve; a lombfedte hegyoldalakban úrlakta ősi várkastélyok, kívül harci védelemre szánt sáncművek közé fészkelve s benn renaissance-kori francia ízlésű pompával berendezve; körülöttük csodaszép parkok, minőket csak nagyúri bőkezűség alkothatott valaha, hattyús tavakkal, tündéri grottákkal, vízesésekkel, dámvad csordákkal. Távolabb az aranyködbe burkolt hegyek ormain emelkedő roppant várromok, amikből még csak nem rég halt ki az élet: a dűlt falak ablakmélyedéseiben még ott láthatók az olasz freskók, az egyesült családok címerpajzsai, miket a szárnyas nemtő, Hymen ölel össze, a megrepedt boltozat kettészakítá a géniuszt; ott vannak még a leomlott erkélyek helyén a művészien faragott kariatidák, s a históriai falak teleírva, vésve már az újabb kor látogató Kiselakjainak neveivel.
S e holt falak története még oly közel van.
Itt borong a dűlt vár, melynek árnyékos bolthajtásában a világ szép asszonya, a szép Báthory Erzsébet emléke kísért. Szűz leányok vérében szeretett fürdeni: attól lett oly fehér. Még bejárható a pince, ahová háromszáz áldozatát eltemette. Átellenben a szomszéd várrom, melyben az ifjú lovag lakott, akinek kedveért akarta a szép nő még szebbé tenni magát. S nem messze van a várkastély, túl a hegyeken, ahol az ősi képtár őrzi a szép szörnyeteg képmását; az az alabástromfehér arc oly szelíden néz le ránk, mintha csak azt kérdené: ,,Hát mit tettem én, rózsákat téptem le, rózsavízben fürdöttem: hát vétek az?"
Amott hajlik ki a folyam fölé a magányosan álló bérc, mint egy óriási erratikus szikla, melynek tetején egy ,,bolond" szavára emeltetett várat egy még nagyobb bolond. Ott látszik az orom, melyről a vén Stibor vajda alábukott, ott a kerti kőpad, melyen aludt, mikor a vipera szemeit kimarta.
Aztán közeledik felénk a negyedik rom: nem vár, egy egész város az; itten uralkodott fél Magyarország fölött a vidék ura, Csák, ki vitássá tette Róbert Károlynak a koronát, s harcolt vele az uralomért mint egyenrangú ellenfél. Olyan hatalma volt, hogy tudott háborút viselni egyszerre két király, a magyar és a cseh ellen, s ketten se bírtak vele. Ez a rom Budavárának versenytársa, s Komáromnak és Visegrádnak fennura volt valaha.
Jön utána a másik: a többinél még jobban lerombolva. Minden fala szét van döntve. Ez volt az a sziklafészek, ahová a leghatalmasabb összeesküvő főurak el akarták zárni Habsburgi I. Lipótot. Az volt a terv, hogy vadászaton lepjék meg és fogják el a császárt, s úgy ragadják magukkal a rejtett sziklavárba. Tervüket elárulta valaki, s a bosszúálló fejedelem tőbül széthányatta a várat, hosszú ostrom után. A hatalmas főurak elmúltak. Idegen kastélyok címertermeiben néz le még ránk a kék szemű, szőke Petrőczy, akié a vár volt, s a délceg Thököly, aki azt végsőig védte.
A túlparti hegyeken átellenben fehérlik, mint egy óriási mauzóleum a büszke Oroszlánkő, s a völgyszoros vágánya közül kimagaslik a hírneves ,,Temetvényi" sasfészek, a szilaj Bercsényi ősi vára, s amerre csak a Vág kanyarodik, mindenütt előtűnik egy-egy várrommal királlyá koronázott hegytető. Az alatta levő falunak csak keresztneve van: ,,Podhrágy", a vezetéknevet a vár adta hozzá. Lednitz, Sztrecsény, Lietava, Hricsó: holt nevek már.
Ez a romokban gazdag vidék volt a magyar függetlenségi harc legzajosabb küzdtere. Várait minden időben hatalmas dinaszták lakták, birtokaikra nézve kiskirályok a Felföldön. Itt vetették meg lábaikat a nemzeti fejedelmek, ide vették be magukat a trónkövetelők, itt gyűjték össze hadaikat, itt halmozták fel hadszereiket, itt vívták meg döntő csatáikat. Ágyúik dörgése áthangzott a határon. Váraik ormairól szép, derült időben odamutogattak a várurak a láthatáron kimagasló bécsi Szent István tornyára: ,,Oda megyünk!"
Aztán az égborulat eltakarta előlük a csalképet; a zivatar letörte váraik ormait. Ott látni még a ,,Kurucsáncot", melyben Rákóczi lova elbotlott a végzetteljes ütközetben, s e bukással vége lett az egész fényes álomnak, mikor már annak kilenctized része való volt.
Az ostrommal bevett várakat aztán otthagyták szép romoknak: az önként feladottaknak adtak új gazdákat - idegeneket. A nagyszerű rovnyai parkban a ,,Száz hársfa", miket Rákóczi ültetett a zborói ,,Sub centum tiliis" másodlatául, egy Aspremont ,,szívének" síremlékét árnyékozza most be: a magyar fejedelmi gazda hamvait ott égeti a verőfény a Pontus partján. Új urak, új dinaszták kerültek a régiek helyébe.
Azok sem öröködtek meg. Egyiknek a címerét felváltotta a másiké a várkapun, senkinek sem volt maradása. Ezek a rengeteg birtokok, amik közül egynek-egynek a határát a névadó vár ormáról nem lehet belátni, nem akarják megtűrni az új gazdát, valami fekszik e tájon. Csák Máté büszkesége, Petrőczy dacolása, Thököly rajongása, Rákóczi honszerelme, Báthory Erzsébet tetszelgő kegyetlensége, Beczkó bolondsága, Stibor őrjöngése kel és száll itt örökké, felhő alakban, köd alakban, lehull a fáról a levéllel, s újra kihajt a bimbóval: együtt örökli azt a hanttal, a kővel, a kalásszal, a patak vizével az új ivadék, s ő is elmegy arra, amerre a szél fújja, s megint visszatér abban a ködben, mely a tájat elüli.
De nemcsak a nagyurak hagytak maguk után síremlékül felséges várromokat; a koldus remetének is ott áll a romemléke, s romnak a koldus háza is olyan szép, mint a hercegé. Az elpusztult zárda kőfalai ott tükröződnek vissza a zátonyos, sima víztükörből; csak a remete barlangja alattuk maradt meg épen. Ott van a penészes szobor is egy odúba kuporodva. A nép azt hiszi, hogy ő maga az, a szent, kővé válva a hosszú időtől.
S aztán még távolabb, a folyam mentével szemben, amint a szulyói völgy elzárja a láthatárt, ott meg már mintha a titánok építkeztek volna, s azoknak a palotáját döntötte volna romba egy isten, egy mennyei császár: az egész vidék átalakul egy rémtornáccá; tornyok, piramidok, obeliszkek egymás mellé rakva, meg ledöntögetve, egy gigászi Bábel, aminek a története a Nephitimekkel együtt az eocénben veszhetett el. - Mindennek változni kell e tájon: az óriások temetője ez itt!
Csak kettő marad megörökülten: a szálfa és a kisemberek.
Mind a kettőnek jó talaja van itt.
Olyan vén faóriásokat sehol az országban nem találni másutt. - S azokhoz is annyi emlék van kötve. - Az a tölgyfa, mely a rovnyei kis templomot egészen betakarja, Lorántffy Zsuzsánnáról susog; - amottan Rákóczi hársfái hullatják a földre hajdani gazdájok izenetét, sárgult falevélben; - ott az útfélen áll egy terebély hárs a vetés közepett, mely egy nagy családnak címerét ékíti, s predikátumául szolgál, tehát századokkal régibb nemes, mint urai. - Itt van a kilenc iharfa, egyetlen egy törzzsé nőve, amiket egy nagy úr hajdan, a reformáció kezdetén, összefont gúzsnak, s azt mondá az új vallás fölvevőinek: ,,No, ha ezt elültetitek így, és megéled, ha élő fa lesz belőle, akkor marad meg a ti vallástok is ebben az országban!" - S lett belőle egy élő kolossz. - Ott pompáznak tőle nem messze a ,,Kálvinista Nádor" vérpiros virágú gránátalmafái, mik a szabadban tenyésznek- a római Monte Marión nem látni hatalmasabb példányokat. Ott zizeg a szélben kedvenc sabinai borókafája, mely másutt e vidéken csak cserje, itt fenyőnyi szálfa. Nem hordják el már az ágait szép leányok, vén boszorkák gonosz bűvitalnak. És alatta most is ott áll még az öles átmérőjű palakő asztal, melyre a dominium utolsó előtti urának a mostani leszámlálta a három milliót - mind aranyban!
A főúr elmúlt, az arany elmúlt; a fa megmaradt, még a levelét sem hullatja el télre.
És aztán megmaradt a nép.
Csodálatos egy népfaj ez, amihez foghatót nem találni ebben az országban.
Szegényebb és szaporább, mint hogy megélhessen az istenadta földből: kénytelen szétvándorolni a széles világba. De nem koldulni jár, mint a dervis; nem szolgálatba állni, mint a helveta, hanem dolgozni, kereskedni. A világ minden nagy városában övé az utca, kész szállása a házküszöb. Ismeri e vándoralakokat Párizs úgy, mint Sztambul; az egyik tudja az utat Londonig, a másik Teheránig, meg Asztrakánig. Ami pénzt összeszereznek idegen országban, azt hazahozzák az ősi zsúptető alá, s javítnak vele a sors mostohaságán. A nagyvilágban szerteszét bolyongva megtanulnak angolul, franciául, németül, törökül, perzsául annyit, amennyivel a bejárt országban érthetővé tudják magukat tenni. És éppen annyit tudnak a saját országuk úrnak való nyelvéből is. Igenis, ez a tótok népe. Hanem azért az ő apáik harcoltak Rákóczival végső csatái alkonyatáig, s az ő fiaik ostromolták meg 1848-ban a legelső sáncot Szent-Tamás első megrohanásánál. Beszélni nem tudnak magyarul, hanem érezni a haza szerelmét, azt nagyon jól tudják, s vérzeni is tudnak érte. Még többet is: tűrni és dolgozni is tudnak érte. Más népfajt képeznek, s mégis eggyé vannak forrva azzal a dzsentrivel, mely kezdettől mostanáig oly hű volt nemzetéhez, mint áldozatkész a szabadságért, s melyet mi furcsa tájkiejtéseért annyiszor kigúnyolunk, s mely azért nem neheztel. Itt van a ,,tótok országa".
Tájképünket az ő krumpli- és pohánkaföldeik, az ő szilvásaik, káposztáskertjeik, kender- és lentáblácskáik, az ő piros virágú paszullyal, selyemtökkel befuttatott zsúpfödelű házikóik egészítik ki. Tengeri és szőlő ott már nem tenyész; délnövényeket csak a főurak nevelhetnek, akik télire üvegházat rakatnak a gránátalmafa fölé. Ezen a földön tiszta búzát nem aratnak már. Azért mégis víg dal hangzik végig a mezőn.
Most már vasút kanyarog át a völgyön. Mikor a vágtató vonatról az elragadó panorámán végigtekintünk, a láttani csalódás azt a káprázatot játssza velünk, mintha a távol hegyhátak, rengeteg erdőikkel mind futnának egymás alul, tornyos épületeikkel, váraikkal; a sík lapály pedig csendesen bontakoznék azalatt boglyarakta mezőiből, zöld vetésszalagjaiból, amiken jókedvű nép hangyamunkája foly - egy örökké ugyanazon képpé.
Miért futnak azok a nagy erdős hegyhátak, váraikkal együtt, s hová futnak olyan nagyon? Erről beszél a mi történetünk. Először elmondja, hogy mi történt ,,Tegnap", azután meg azt, hogy mi történik ,,Ma"?









Jókai Mór: Akik kétszer halnak meg


Illavay Ferenc uram tükre
Illavay Ferenc uramat, mikor életünkben először találkozunk vele, azon a foglalatosságon kapjuk, hogy a tükörbe néz, s azt huzamos időn keresztül folytatja.
Ami elég terhelő körülmény egy férfi jellemére nézve.
Azonban három rendbeli igen erős mentségünk van a számára.
Az egyik az, hogy - borotválkozik. Ez nem történhetik meg tükör nélkül. Aki ehhez szoktatta magát, az kénytelen mindennap találkozni a saját ábrázatjával, akár tetszik az neki, akár nem.
A másik mentségünk a ,,fiatal ember" számára az, hogy ő ezen a mai napon éppen vőlegény. Az udvaron várja négylovas hintó, mely őt még ma délre átröpítse az eljegyzési ünnepélyre, szeretett menyasszonyához Dolnavárra. Vőlegény korában pedig már csak minden férfiembernek megbocsátható, ha a tükre előtt hosszasabban hivalkodik.
A harmadik mentség pedig maga a tükör.
Mert ez nem olyan tükör, mint más becsületes tükrök szoktak lenni, hogy az embernek olyan kellemetes arcot mutasson vissza, mint amilyennel az őt szembe nézi: nem, ez egy csúfondáros, torzkép-vágó tükör, mely a belenézőnek a száját félrehúzza, a szemét feltolja, az orrát félrefintorítja, minden vonását kiforgatja a rendes formájából, úgy, hogy penitencia azt az embernek végig kiállni, amíg megborotválkozik belőle.
Hanem hát ez a tükör: ereklye.
Ferenc úrra az édesanyjáról maradt az, akinek viszont annak az édesatyja vette azt Vágújhelyen, a vásárban: ajándékul, mikor menyasszony volt. Akkor kezdtek divatba jönni az olyan összecsukható, fiókos toalett-tükrök. Olyant vett egyet látatlanban a jó Opatovszky Mátyás egy szlatinai üvegestől Borbála leánya számára. Csak akkor tűnt ki, hogy mennyire rászedte az üveges, mikor a leánya belenézett a tükörbe, s majd elejté, úgy megijedt a maga képétől. De már a vásár megvolt, a tükröt nem lehetett visszaadni, mert az üveges odább ment egy országgal. - Azonban megvigasztalta a leányát Mátyás úr.
- Látod, leányom, ez a tükör éppen azért lesz jó neked. Mert mire való a tükör? Arra, hogy az ember meglássa belőle, nem borzas-e a haja? nem maradt-e valami piszok az ábrázatján? azt ez a tükör is megmutatja. Ellenben nem fogja neked soha azt hazudozni, hogy valami szép vagy; sőt, az ellenkezőről fog mindig meggyőzni, s az nagyon jó, hogyha van az embernek egy igaz barátja, aki mindig megmondja a szemébe az igazat.
És úgy történt, Opatovszky Borbála az ő férjével, Illavay János urammal egész holta napjáig igen boldog életet élt, s azt jó részben ennek a tükörnek köszönheté. Sokszor emlegette ezt a fia előtt.
- Megbecsüld ezt a tükröt, reád hagyom: engem sok veszedelemtől óvott meg. Akármi indulat vett erőt rajtam, csak a tükrömbe néztem bele, s jó tanácsot kaptam tőle. Mindig azt mondta: hátha magadban van a hiba? El ne pusztítsd ezt a tükröt. Te is sok hasznát veszed az életben.
Meg is tartotta az ereklyét Illavay Ferenc híven, és sohasem borotválkozott más tükörből. Pedig lett volna módjában akár Velencéből hozatni akkorát, hogy talpig meglássa benne magát.
Egy mindennapi nélkülözhetlen jó barát volt az rá nézve: egy zsebbeli kritikus.
S óh, milyen jó, milyen áldott szer ez a kritika!
,,Hátha magadban van a hiba?"
Ha minden embernek volna egy ilyen fintortükre, amely naponkint azt mondaná a szemébe: hátha magadban van a hiba? - felére leolvadnának a háborúk, egy negyedrészre a házastársi civódások, egy nyolcadrészre a párbajok s tizenhatod részre a processusok.
,,No, már most hát azt hiszed, hogy ugyancsak szép legény vagy" - mondá a csúfolódó tükör; - ,,egészen vőlegénynek való ábrázat! Hát hiszed, hogy ekkora nagy fejjel lehet valakibe szerelmes egy leányféle? Alig van valami nyakad. Micsoda homlok! Faltörő kosnak hatalmas előrész volna. Meg ez a két vastag szemöldök, ami csaknem összeér! Nem látod, hogy a kisgyerekek elbújnak előled az ajtó mögé. Jó volna, ha ezt a gömbölyű képedet így meg lehetne nyújtogatni, mint ahogy én teszem. - Vagy ha ezt a felvetett szájat lehetne maszkírozni valahogy azzal a sertebajusszal, egyébiránt akármit csinálsz is a képeddel, az általános kifejezést: ezt a mogorva együgyűséget el nem űzheted róla. A legrosszabb hibridum ez. A jámborság vegyítve a vadsággal; a komikum és az ijesztő együtt. Egy Herkulesfő, amelyikből Pan-szobor lett. Aztán te már most mégy jegyet váltani? Azt hiszed, hogy szeretnek - azért, mert magad szerelmes vagy? Ugyan, valld meg igazán, ha te volnál az a szép kisleány, azokkal a bogár szemekkel, szépnek találnád ezt a képet, ami most rád néz? No, nevess egyet, hát akkor milyen vagy?"
E néma társalgást félbeszakítá a postakürt szava, a postaszekér ott állt meg a ház előtt, bizonyosan hivatalos levelek jöttek: Illavay Ferenc úr volt a központi járás főszolgabírája. A hajdú jelenté az ajtón keresztül, hogy sürgős levelek érkeztek.
- Hát csak tegye le az asztalomra a kancelláriában.
Bizony olyan sürgős levél nincs a világon, amiért az ember félbeszakítsa a nyakravalója csokorkötését, mikor a jegyváltásra készül, mert szépen csokorra kell azt kötni, azt a szép újdonatúj tarka selyem nyakravalót, s ez nagy munka egy olyan embernek, akinek nem ez a kenyere.
A tükör pedig tovább is gúnyolódik.
,,Bizony pedig az egész előnyöd az, hogy főszolgabíró vagy. Nono! Ne képzeld, mintha azzal derekabb ember volnál, mint más; hanem csak azért, mert a főszolgabíró mindig úton van, ritkán alkalmatlankodik odahaza a maga házánál, s az igen kellemetes minőség egy olyan férfinál, mint magad!"
,,Tudsz-e még valamit?" - (Még a haját is rendbe kellett hozni, mely olyan sűrű volt és kemény, hogy alig fogta a fésű.) Tudott biz az. Most meg az orrát nyújtotta meg hosszúra.
,,Ma van persze a neved napja. Omlik hozzád a sok gratuláció. Csak már valami okosabb neved volna. Ferenc! Most éppen divatja van a nevek megmagyarosításának. Rudolfból csinálnak Rezsőt, Ferdinandból Nándort, Benedekből Bánkot, Péterből Petőt, Jánosból Ivánt, Albertből Bélát, Victorból Gézát, Juliusból Gyulát, Áugustból Ágostot, Edmundból Ödönt, Eugenből Jenőt, Benjaminból Benőt, Ernesztből Ernőt, Fridrikből Frigyest, Maximiliánból Miksát, csak a tiedből nem lehet csinálni semmiféle regényes hangzású nevet. Már a keresztvízzel a fejedre volt kitöltve, hogy unalmas, prózai ember legyen belőled." Többet nem beszélhetett a tükör, mert ott hagyták.
- No, hát lássuk azokat a névnapi gratulációkat.
Ferenc átment az irodájába, ahol halommal álltak a most érkezett kisebb-nagyobb és legnagyobb levelek.
A csomag tetején volt legfelül a legkisebb.
De ennek láttára nagyot dobbant a szíve. Ismerős volt előtte még a papírja is, még a borítékja is annak a levélnek! Hát még az írás a címzeten! Azok a finom gyöngyszem alakú betűk! Ez az ő írása. A szép jegyesé. Akinek a számára most viszi a gyűrűt magával. De hát miért ír ma? Mikor néhány óra múlva úgyis találkozni fognak. Nem várhatta be, míg megérkezik, előre küldte üdvözletét? Mit írhat most?
Nehéz kezében reszketett az olló, amíg fölvágta a levelet. Ugyanazon szép finom gömbölyű betűk; de minő emberölő méreg a tartalmuk.
,,Tisztelt uram!" (Már maga a megszólítás.)
,,Későn bár, de mégis elég jókor, meg kell tennem ön előtt azon nyilatkozatot, hogy szívem már nem szabad. Ha önnek ezzel keserűséget okozok, higgyen rossznak, s akkor el fog felejteni. Minden ámítás volt. Ne kívánjon többet megtudni. Elhatározásom megmásíthatlan. Mi egymással többé nem találkozhatunk soha. Isten áldja meg önt. - Júlia."
Ferenc csak lerogyott a székébe.
Eltakarta nagy tenyerével az arcát, s csak széles, erős mellének görcsös rángatózása árulta el, hogy sír.
,,Minden ámítás volt! A gyöngéd suttogások, a szemérmes epedés sóhajai, az ábrándteljes séták a napsütötte ligetben, a bizalmas együttlét ezer bohó tréfái, az örömrepdeső fogadás hosszas távollét után, az édes tervek a jövendőre, a mosoly, a könny, a kézszorítás, az elpirulás, meg a lopva adott búcsúcsók is: - záloga egy élet boldogságának - mind csak ámítás!"
Hát ilyen az asszony? No hát legyen ilyen az asszony! Hanem az asszonyon túl férfi is van! Azt írják: ,,Szívem már nem szabad"; no, hát lássuk azt, aki elrabolta! Ha nem megyünk kézfogóra Dolnavárra, hát menjünk ökölcsapásra! Ide, fickó! Akárki vagy.
A széles vállak csak úgy feszültek, a kemény izmok majd szétrepeszték a vőlegényi átillát.
Igaz! Az ökölcsapáshoz nem kell se ezüstgombos atilla, se bársonymellény, se selyem nyakravaló.
Ledobálta magáról a parádés öltönydarabokat szerteszét a földre. Ide a fakó viselet is megteszi, meg a fekete nyakkendő. Hanem azért a fekete nyakravalóért még egyszer oda kell állnia a tükör elé.
,,No, most vagy még csak igazán szép gyerek, ha tudnád!" - beszél hozzá az a zsebbeli kritikus. - ,,Milyen jól illik a képedhez ez az emberevő agyarkodás. Hát nem megmondtam előre, hogy el vagy ámítva? Senki sem ámított, magad ámítottad magadat. Hát van rajtad mit szeretni egy szép leánynak? Te csak olyan után láss, aki már másnak senkinek sem kell. Hát már most mér dühösködöl? Mert az mást szeret, aki bizonyosan szép fiú. Hát aztán, ha azt a szép fiút összekaszabolod, kevésbé fogsz csúf lenni, mint most vagy? Még meg kellene inkább köszönnöd annak a leánynak, hogy őszintén felvilágosított a veszedelmedről, amíg a nyakadba nem került a gúzs. - Hiszen tehette volna, amit sokan tesznek, hogy a kezüket az egyik embernek adják, a szívüket a másiknak tartogatják. Férjhez mehetett volna hozzád, s aztán a főszolgabíró nem alkalmatlan férj, mindig a világot járja. No nézd! Még azt is elfelejtetted nagy dühödben, hogy főszolgabíró vagy. Azt a nagy halom hivatalos levelet ott hagytad olvasatlanul. Legalább azokat nyisd fel. Ki tudja, milyen fontos ügyek lehetnek bennük ebben a mostani zűrzavaros világban? Látod, még valóságos isteni gondviselés ez rád nézve, hogy így történt. Ki tudja, micsoda viszontagságok várnak rád a jövő napokban? Háború van, forradalmi időszak. Jobb ilyenkor, ha nem te viszed az oltárhoz a szép menyasszonyt, hanem más. No, ne fintorgass itt ilyen elkárhozott pofákat, hanem eredj, olvasd el a többi paksamétáidat."
Addig-addig, hogy rábeszélte a tükör: menjen vissza az íróásztalához a többi leveleket átolvasni.
Azokról már nem vágta ollóval, csak tépte a pecsétet.
Az egyik Gorombolyi kormánybiztos és őrnagy levele volt. Kurtán beszélt:
,,Szolgabíró polgártárs!
Én a dandárommal holnapután megérkezem. Tartson ön készen számomra negyvenezer adag kenyeret, négyezer adag szénát, ezer mérő zabot, ötven akó pálinkát. Minden patakmalmot alakítson át egy hét alatt puskaporosmalommá, s a papírgyárat posztógyárrá. A vashámorokban öntessen ön hat és tizenkét fontos golyókat egyre-másra. A kémeket és izgatókat az egész vidéken fogdostassa össze. Az utakat és hidakat tökéletes karba helyeztesse ön, nehogy azok a nehéz ágyúim alatt beszakadjanak. Jelen parancsolatomnak minden pontját azonnal és haladéktalanul foganatosítani szigorú kötelességének ismerje ön. A legkisebb mulasztásért haditörvényszék elé állíttatom önt, és főbe lövetem."









Jókai Mór: Akik kétszer halnak meg


Gorombolyi őrnagy
Illavay Ferenc mély búbánata közepett hatalmasat kacagott erre a levélre.
A második levél a másodalispántól jött.
A jó Kapronczay annyira meg volt ijedve, hogy megszólítás helyett azon kezdte: ,,Az Isten szerelmeért!" A vége az volt, hogy: ,,Nézze csak, kedves uramöcsém, mit ír a kormánybiztos! Segítsen rajtunk!"
Oda volt csatolva másolatban Gorombolyi levele az alispánhoz. Ezen kezdődött: ,,Ti lomha, renyhe piszlicár táblabírák! - Ha nekem azt az újoncilletményt, ami rátok már a múlt héten ki lett vetve, mire székvárostokba megérkezem, az utolsó emberig ki nem állítjátok: mindnyájatokat haditörvényszék elé állíttatlak és főbe lövetlek stb. stb."
Az alispán levelének utóirata is volt. ,,Beteg is vagyok."
(- Azt elhiszem - dörmögé magában Ferenc.)
Hát a harmadik levél?
Azt a kuszált bagolyrugdalást előre kitalálhatta, hogy kié. Ilyen betűket csak őnagyméltósága Temetvényi gróf szokott megörökíteni.
Az volt még csak megijedve.
De háromszor is át kellett tanulmányozni a levelét, míg a konfúzus mondathalmazból kiokoskodhatta az ember, hogy őnagyságát is a fenntisztelt kormánybiztos úr ijesztette meg ilyen nagyon, bejelentve magát, hogy két nap múlva oda fog hozzá szállni vendégül - négyezred magával. Ez még nem elég; de egyúttal meghagyja és parancsolja a kegyelmes úrnak, hogy ő, mint a gorgói nemzetőrség törvényes és természetes főkapitánya, a maga nemzetőr-zászlóalját azonnal és haladéktalanul begyakorolva, adjusztírozva, századokra és kompániákra beosztva, készen tartsa, hogy azzal az ő megérkeztekor azonnal a dandárhoz csatlakozhassék, s a csatatérre siethessen. Különben haditörvényszék s a többi!
Őnagyméltóságának az írása hemzsegett félig leírt s félig kitörült szavaktól, ortográfiai hibáktól s németül kezdett s franciául bevégzett mondatoktól, amikből mind az derült ki, hogy neki legkisebb kedve sincsen ehhez a rábízott nagyon megtisztelő kiküldetéshez, s legjobban szeretne megszökni előle: csak tudná, merre. Kéri a főszolgabíró urat, hogy segítsen ezen a veszedelmen.
(Mert hisz a szolgabíró, ez az univerzális gondviselés ezen a földön.)
Még egy negyedik levél is volt; de erre már elfelejtették ráírni a címet. A pecsét ugyanaz volt, ami az előbbin. Ezt is a gróf úr írta. Egyszerre két levelet küldött a főszolgabírónak. Abból meg azt lehetett kivenni, hogy ,,új" veszedelem is van. A grófnak gyapjús szekerei vannak útban, amiknek már több nap előtt meg kellett volna érkezniök. Most értesül, hogy azokat a kormánybiztos úr útközben az állam nevében lefoglalta, hogy belőlük a hadsereg számára posztót csináltasson: az árát kifizeti. Ez azonban a grófra és az egész családjára nézve megmérhetetlen nagy szerencsétlenség. Neki ezeket a gyapjús szekereket okvetlenül meg kell kapnia, akármi áldozat árán. Bővebb magyarázatot levélre bízni nem lehet - azért nagyon kéri a főszolgabíró urat: kegyeskedjék egy kis félórára átrándulni hozzá, hogy élőszóval elmondhassa előtte, mi baj van. De még ma.
- No, ez mind jó nekem - mormogá magában Ferenc. - Már most hát csak az a kérdés, hogy hogyan szaladjak egyszerre kétfelé? Mégiscsak isteni gondviselés volt hát, hogy ez az örömnap így megkeserült. Lám, ha most e levelek olvasása előtt elmentem volna a jegyváltásra, s ott szerető tárt karokkal fogadtak volna, most semmi víz le nem mosná rólam, hogy elszöktem a baj elől; kihirdetnének mint szökevényt s hazaárulót; megcsípnének, meglőnének vagy futhatnék világgá. A becsületem is oda lenne. Ha pedig e leveleket elolvastam volna elébb, s én volnék kénytelen megírni annak a leánynak és a családjának, hogy nem mehetek a jegyváltásra, mert ilyen meg olyan baj van itthon, nem hinnék el, azt mondanák: hűtelen, csalfa, szószegő lettem, megvetnének, s nekik volna igazságuk. Így van minden jól, ahogy van. No, hát lássunk a dolgunk után. Nem megyünk hát Dolnavárra, se kézfogóra, se ökölcsapásra.
- Jancsi! Fogass ki a hintóból, szedjétek le a lovakról a sallangokat, keszkenőket, aztán fogjatok a nájdicsánkába!
Két perc alatt rendben volt a fejében az egész komplikált haditerv. Délig a bírákat felrendelni a sütendő kenyerek végett; délután a jegyzőkkel a betoborzott újoncokat felhozatni, a vármegyei chirurgussal megvizsgáltatni, a székvárosba felküldeni; estére Gargóra a grófhoz átrándulni, holdvilágnál az utakat megvizsgálni, az útbiztost az ágyából kihúzni, a hidakon a gerendákat helyrepótolni; másnap délre a járás határán a berdóci korcsmában megjelenni, az élelmezésről intézkedni; s Gorombolyi őrnagyot bevárni. Van rá huszonnégy óra. Bőven elég.
A plánummal elkészülve, még egyszer a tükre elé állt kipödörni a bajuszát; ami nem történik hiúságból, hanem azért, mert a kipödrött bajusz az embernek tekintélyt ád. (Példa rá III. Napóleon.)
A tükör azt mondta neki ezúttal:
,,No; lásd, most már tetszel nekem!"









Jókai Mór: Akik kétszer halnak meg


A hóbortos
A délelőtt unalmas dolgokkal telt el. Az élelmezés ügyét kellett megértetni bírák uraimékkal. Ez a vidék kenyérszegény. Maga a lakosság alföldre jár el aratni, onnan hozza haza télirevalónak az aratórészt. Megtörtént minden, ami lehető volt. A délelőtt a kenyérrel tölt el, délután következett a hús. Tudniillik az újoncok.
A főszolgabíró alszolgabírója és esküdtje mind elment mozgó nemzetőrnek; magára maradt az egész dolog. Ő maga írta be az újoncokat a lajstromba, az előtornácban pedig a járásorvos vizsgálta meg a testi állapotjaikat. Jobbadán beváltak: ezen a vidéken teremnek a legszálasabb legények, s nincs köztük se szűk mellű, se görvélyes. Aztán örömest mennek katonának: harcolni a magyar szabadságért. Csak úgy döng a melle, mikor ráüt az öklével, s azt mondja: ,,Ja szom magyar!" Az udvar tele van asszonnyal, anyóka, szerető, ,,matka, katka" búcsúzik a felcsapott legénytől, aki már nemzetiszín rózsás csákóval jön ki a tornácból. Az egyenruha többi alkatrészét majd még csak imitt-amott kapják: bakancsot talán Nagyszombatban, atillát Pozsonyban, a borjút Budán, puskát, szuronyt - majd ahol ellenséget találnak, akitől azt elvehetik.
Egy árva cigánybanda húzza künn az utcán a ,,Hajja cica, kis Katica!" toborzó nótáját, s egypár rendesen felöltözött honvéd altiszt biztatja vígságra az anélkül is ujjongó fiatalságot, piros borral kínálva.
A beíratás olyan gyorsan megy, hogy Illavay Ferencnek ideje sincs felnézni a rubrikázott írásból, hogy szemügyre vegye a legényeket, akik csak azután jönnek hozzá beíratkozni, mikor a tilóguson átestek, s ott mindjárt megkapják tőle az egy forint felpénzt, valóságos három húszasban.
Illavay ekképp nem is lesz figyelmes két újon érkező alakra, akik egymáshoz társulva törnek maguknak utat a többi legénységen keresztül az íróasztalig.
Az előbb jövő nyurga, hirtelen nőtt fiatalember, valami húszéves; de olyan ábrázat, ami vén korában is gyerekkép marad; rendesen halavány, de aztán megint a hajatövéig elpiruló; két nyugtalan, igen világos kék szeme nagyon közel áll egymáshoz, s sohasem néz annak a szemébe, akivel beszél: az egész arc fölül keskeny, alul pedig széles. Felvetett ajkain örökös duzzogás, panasz és élvezetvágy egyesült kifejezése látszik. Abból a savószínű pihéből, ami az ajkak fölött kemény viaszkpedrővel van hegybe facsarítva, sohasem lesz bajusz, ellenben két, felfelé fordított V betűt képező szemöldei olyan kifejezést adnak az arcának, amiről azt hiszi az ember, hogy mikor legjobban fenyegetőzik, akkor van legjobban megijedve. Visel pedig e nagy tenyerekben és nehéz lábakban végződő nyurga alak piros hajtókás ólompitykés viktóriadolmányt, ami eredetileg nem rá volt szabva, mert a kézcsuklói ki vannak belőle; ellenben kockás bársonymellényt; nyakravaló helyett csomóra kötött; de már nagyon zsíros veres szalagot, s a fejébe nyomva egy nemzetőri csákót viaszkosvászonból.
A háta mögött jövő s tőle elmaradni nem akaró társ pedig egy alacsony, zömök legény, aki szintén húsz-huszonkét éves lehet, de már ennek az ábrázatja úgy be van nőve fekete bozóttal, hogy csak a két szeme villog ki belőle; ez az arc azonban mindig nevetésre áll, nehéz is volna neki más kifejezést adni. Az egyik szemének a lehunyorítása még egy kis ravaszságot is kölcsönöz hozzá. Ennek a fején van egy Hunyadi-kalap; a termetét ellenben bőven fedi egy hosszú vászonkitli, amelyen a hiányzó gombokat igen célszerűen pótolják holmi madzagra kötött fapeckek.
Hát ez a két alak jobbra-balra taszigálva a paraszt legénységet, renden kívül odafurakodott a főszolgabíró székéhez, ki háttal ült a publikumnak, s azzal az elöl jövő éles ráspolyhangon kiáltá a sorozatbeíró fülébe:
- Tessék beírni! ,,Apátvári Soma."
E hangra mégiscsak föltekintett Illavay, és hátrafordult; s amint ezt a két alakot meglátta, csak lecsapta a tollát az asztalra.
- Hát ez már megint micsoda bolondság?
A nyurga ifjú e szóra hősi állásba vetette magát, s fölfelé pödörgetve azt, amit bajusznak képzelt: elnézett a szolgabíró feje fölött, mintha annak a tintásüvegnek beszélne ott a polcon.
- Semmi bolondság! Önök gyáva hazaárulók, kik a nemzet lelkesült fiait vissza akarjátok tartóztatni, hogy vérüket hazájok szabadságaért kiontsák. Ismerünk benneteket! Én meg fogom írni a ,,Nép Szavá"-nak, hogy a petrőcfalvi főszolgabíró nem akarja engedni a harcvágyó ifjaknak, hogy a zászlók alá sorakozzanak. - Izé -
Itt rátalált tétova szemeivel tekinteni Illavayra, s annak a szemeitől elfelejté, hogy van tovább.
- Nézzen rám, Kornél - szólt ez hozzá.
A szemeivel aztán megfogta.
- Hát mi vagyok én?
Amíg a szemeibe nézett, addig nem tudott neki mást mondani, mint hogy; ,,izé", hanem amint egyszer megint kiszabadíthatta saját szemeit Illavay szemeinek a fogságából, s visszatalált velük a tintásüvegre, megint feltalálta az elvesztett fonalat.
- Nekem nem tutorom az úr többé. Nekem nem parancsol többet se a vármegye, se a sequestri curator, mert ütött a szabadság órája. Ön nekem nem zsarnokom többé.
- Hiszen nem is azt kérdeztem, hanem hogy hová való szolgabíró vagyok én?
- Petrőcfalvi! Tudja meg ön. Ezentúl nem Prusznóc, hanem Petrőcfalva; minden falunak magyar neve lesz, minden embernek magyar neve lesz.
- Ahán! Ilyenformán jut ön is az Apátváry névhez. Persze; Opatovszky annyit tesz. De mikor lett önből Samu?
- Nem Samu, hanem Soma! Kornél attól származik, hogy ,,cornus" = som: tehát Soma.
- Hátha attól származik, hogy ,,cornu" = szarv, akkor Szarvas?
A hátulsó alak elnevette magát.
Az első hátrafordult s ráförmedt:
- Ön meg ne röhögjön, mert levágom a fülét!
Szerencsére - nem volt mivel.
- Az úr pedig, szolgabíró uram, ne vicceljen itt, mikor ily szent elhatározásról van szó, hanem a lelkes ifjúság visszatartóztatásától tartózkodjék!
- Jól van, jól. De hát volt-e már a lelkes fiatalság a felcsernél magát megvizsgáltatni?
- Mire való az?
- Hát hogy meggyőződjünk róla, vajon testileg alkalmas-e a haza védelmének megfelelni.
- Ez régi katonai schlendrián! Ez a zsarnokság találmánya. A francia konvent nem nézte azt, hogy megüti-e valaki a katonai mértéket.
- De nekem ez az utasításom. Hát tessék előbb kimenni, és levetkőzni a felcser előtt.
- Mit? Hogy egy nemes ember levetkőzzék a parasztok előtt?
- Kérem, mindnyájan egyenlő polgártársak vagyunk.
- De - izé. - Itt megakadt valami göcsben.
- Tetszik? Nem tetszik? Mert én nem érek rá itten alkudozni.
Nagyon halk hangon súgá oda az ifjú:
- Nem lehetne ezt holnapra halasztani?
- Még ma este el kell szállítanom az egész újoncilletményt.
Az ifjú elébb összenézett a háta mögött álló erdei manóval. Az pedig cinikus vigyorgással szólalt meg felvilágosítólag.
- Az a kis hiba van ám, hogy nincs az úrfin ing, azt valahol elvesztettük; csak egy forhemedlink takarja a deficitet.
- Ne locsogjon - izé.
- Úgy vagyunk, bizony, mint az egyszeri spanyol grand.
Illavay bosszúsan ütött a tenyerével az asztalra.
- No, hát azért is! - kiálta a nyúlánk ifjú, s nekilódult a benyílónak, de két lépésnyire megint meggondolta magát; s visszalódult: ,,No, hát azért sem!" Tekintete eközben a főszolgabíró asztalán levő szivardobozra esett: az rögtön adott neki egy jó eszmét; belemarkolt, kivett belőle vagy hatot:
- Hát, majd utoljára, mikor a sok parasztnak vége lesz, addig kimegyünk - fraternizálni. - Azzal kilődörgött a szobából.
- Ön maradjon itt, Koczur! - szólt Illavay a pávián képű társnak, s aztán felállt, és a másik ifjú eltávoztával odaszorította ezt az ablakmélyedésbe.
- Hát most megint micsoda istentelen ostobaságot követtek el önök? Így vigyáz ön a védencére?
A kis ember csak mosolygott, mint aki hozzá van szokva, hogy ha megtépik is a haját, azért csak mosolyogni kell.
- Hát tehetek én róla? Én sem vagyok okosabb, mint a vármegye. A vármegye azt határozta, hogy Kornél úrfit, mint hóbortost, örök gondnokság alá kell rendelni. Hogy ne legyen alkalma bolondozni, elküldték Debrecenbe, járjon ott az iskolába - szokjék a jámbor hétköznapi emberek társaságához. Beadták kosztra-kvártélyra egy professzorhoz, aki nagyon okos ember. Engem odarendeltek melléje mentornak, vagy mártírnak, vagy inasnak, egyszóval, hogy a két bolondból legyen egy pár. Nem is lehetett neki Debrecenben semmi rendkívüliséget elkövetnie. De hát már arról ki tehet, hogy egyszer csak kiüt a szabadság, a diákok mind beállnak honvédeknek, a kollégiumot bezárják.
- Mind tudom. De hiszen én küldtem a Kornél instruktorának rögtön útiköltséget, hogy hozza a fiút haza.
- Igen ám, de az instruktor azt mondta, hogy neki előbbvaló kötelessége mint vörösszalagos mozgó nemzetőrnek elmenni Nagy-Bányára a táborba, azzal markunkba nyomta az útipénzt, hogy találjunk haza nála nélkül, hisz ketten kiteszünk egy négylábú állatot.
- No, és ez augusztusban történt, s azóta önök mindig utaznak?
- Hát persze. Először elindultunk Kassa felé, akkor híre fut, hogy jön Schlick, erre mi visszaflankenbewegungoztunk Tokajra. Onnan lekerültünk Tisza-Fürednek, s megint nekivágtunk Miskolc felé. Miskolcon azzal excipiáltak bennünket, hogy itt jön Simunich! Arra mi hátrafelé koncentráltuk magunkat Szolnokra. Onnan lekerültünk Pestre, ott kipihentük magunkat egy kicsit a hadjárat fáradalmaitól.
- Egy kicsit a nasi-vasi bankot is fölkerestük.
- Még nem. Az csak később következik. Itt jól kipihenve magunkat, újra kezdtük a hadjáratot, s elmentünk egész Komáromig, ott szembetalálkoztunk a rémhírrel, hogy jön Jellasics!
- Hisz ez a túlparton járt!
- Hát nem lehet az innenső partra átlőni? Innen visszaretiráltunk megint Pestre, s akkor állt be az említett eventuálitás.
- A nasi-vasi bank.
- Mintha csak nyomtatva volna, úgy tudja a tensúr.
- Végződött egy nagy katasztrófán. Ott elvesztették az utolsó garasukat is.
- De még az útiköpenyegeinket is, különben most is ott ülnénk. Útközben aztán Kornél barátunkról imitt-amott elmaradozott egy-egy öltönydarab. Az utolsó stáción kénytelen voltam a magam victoriadolmányát ráadni; nyakravaló helyett meg a kalapomról a veres szalagot odakölcsönözni; valaki a kávéházban megszánta, s adott neki egy viaszkosvászonból faragott csákót. S ettől a mi Kornél barátunk arra a fölséges ötletre jött, hogy álljunk be katonának, akkor, majd ha Illavay Ferenc uram-bátyám szeme elé kerülünk, még nekünk fog feljebb állni! Tetszik Iátni, hogy mi nem vagyunk olyan bolondok, mint amilyennek látszunk.
- De hisz ez képtelenség! Ön ismeri ezt a fiút testileg-lelkileg. Ez nem lehet katona! Nem tudta ön őt lebeszélni?
- Eleget beszéltem neki. Mondtam, hogy nem bírja el maga a puskát. Milyen vékonyak a karjai meg a lábszárai; de azzal felelt rá, hogy jól agyba-főbe vert, s minthogy énnekem már gyerekkoromtól fogva az volt a hivatalom, hogy ha Kornél úrfinak tetszik a vitézségét rajtam kipróbálni, hát csak hagyjam magamat, hisz azért táplálnak, hát most ez azt hiszi, hogy nincs olyan ember, akit ő meg ne verjen.
- A testi gyöngeség még hagyján, de az a hóbortos agy. Az apai elmeháborodottság lappangó öröksége a vérében, a gyermekkori reminiszcenciák, a fékezhetlen természet, a félénkség és a szilajság végleteibe ugráló szeszély. Hisz ez azt foga tenni, hogy vakmerő lesz a saját elöljárójával szemben, s gyáva az ellenség előtt.
- Én nem tehetek róla. Próbálja meg a tekintetes úr lebeszélni. Én nem tehetek egyebet, mint hogy ha ő beáll katonának, én is beállok, s ha majd masírozás közben eldobja a puskáját, én magam cipelem mind a kettőt.
- Híja be ön azt a fiút!
Az ifjú úr visszajött, egész gyönyörűséggel füstölve a szájába dugott szivarral.
- No, mi tetszik - szólt ez, az egyik lábát rázva, mintha köszörűt hajtana.
- Hát legelébb is fogja a szekrényem kulcsát, menjen át a másik szobába, ott fog találni egy öltözet ruhát.
- Csak nem bolondultam meg, hogy az úr termetére való ruhában parádézzak?
- Nem. Számítottam rá, hogy ön ilyen állapotban fog hazaérkezni, s készletben tartottam egy egész öltözetet.
- De hogy mert az úr nekem ruhát varratni az éri mértékem nélkül? Azt gondolja, hogy én fölveszem azt a ruhát, amit a prusznóci schneider eszkábált?
- Pestről hozattam az öltönyeit: Formanektől, akinél legutoljára ekvipiroztatta ön magát.
Ez lefegyverezte az ellenmondás szellemét, elvette a kulcsot büszkén, s átment a másik szobába felöltözni. Mikor visszajött, egészen dandy volt.
- De még csak egy tükör sincs az úrnak a házánál?
- Nincs.
Az ereklyét zár alatt szokta tartani.
- Az ember azt sem tudja, hogy áll rajta az öltözet.
- Hát hisz emiatt nem sokáig lesz önnek aggodalma, mert ha beválik, akkor majd kap honvédatillát.
- Ohó, nix honvédatilla, nix bakancs. Én huszár leszek.
- Megengedem. Hanem elébb vizsgáltassa meg ön magát. Most már nem húzódott az operációtól; az orvos ugyan úgy találta, hogy nagyon szűk a mellkasa, akárhogyan feszítgeti kifelé, de csak azt nyerte vele, hogy összehazaárulózták, aki egy kézre játszik azzal a másik hazaárulóval odabenn; mikor pedig azt találta neki mondani az orvos, hogy a karjai nagyon véznák, arra éppen fölgerjedt:
- Micsoda? Hát nem tudok én száz moulinét vágni egyhuzamban, kinyújtott karral? - Azzal kirántotta az egyik őrmester oldaláról a kardot, s elkezdett ide-oda nyakló karral malomvágásokat tenni az orvos felé. Az utoljára is, nehogy orra, füle bánja meg a dolgot, ráhagyta, hogy ez bizony gyógyíthatatlan vitézségi mániában szenved, hát legyen ,,alkalmas".
Mikor aztán kezében volt az orvosi bizonyítvány, hogy ,,beválik", büszkén lépegetett vissza az összeíróasztalhoz.
- Ihol van! Már most hát csak tessék szépen bepingálni: Apátfalvi Soma.
- A bizony jó lesz. Legalább, ha elszökik az ember, nem keresik a neve után - dörmögé Illavay.
- De nem szökik el! - kiálta pulykamérgesen az ifjú. - Hanem harcolni fog, mint egy oroszlán! Nem szökik el, hanem visszatér egykor mint koszorús hős, mellén a Terézia-renddel.
- Azt ugyan a császár osztogatja.
- No, hát a becsületrend keresztjével.
- Azt meg a franciák osztogatják.
- Arra egy civilistának semmi gondja. Mindegy. Visszatérek! S akkor ezeket a hazaárulókat mind leguillotinoztatom. Illusztrációul a papirosnyíró ollóval levágta Illavay írótollának a szárnyát.
- Engem is? - kérdé az nyugodtan.
- Önt négyfelé! - kiáltá fenyegetőleg az ifjú, s az ollót beleüté az asztalba, hogy megállt benne; aztán egyszerre a legnagyobb haragból és fenyegetőzésből alászállt a legcsendesebb pénzkérő pianóba. - Hát már most adjon hamar pénzt.
- Tessék - szólt Illavay, odaszámlálva eléje a három húszast.
- Hát ez micsoda?
- Három húszas.
- Hászen tudom, hogy három húszas egy forint. Ennyire engem is megtanítottak a kollégiumban: De hát ferblizni akar az úr velem, s vizinek teszi be?
- Ez a felpénz. Ennyit kap minden újonc.
A fiatalember e szóra a két tenyerét a két térdére tette, s elkezdett idétlenül kacagni.
- Hát most én ebből a három húszasból vegyek magamnak lovat, nyerget, lószerszámot, egyenruhát, állítsak ki belőle egy bandériumot, élelmezzem a háború végeig? Hahaha!
Aztán a legszilajabb kacagásból egyszerre csak átcsapott az érzékenykedésbe.
Felkapta a három húszast az asztalról, s odadobta a hátul álló újoncok közé.
- Nesztek! Igyátok meg! - Aztán felemelte szemeit a magasba. Mikor úgy felnézett a semmibe, olyankor talált eszméket. - Hová jutottam! Hajdan az őseim saját bandériumaikat vezették a háborúba, most én mint sereghajtó kullogok a bocskoros rekruták után! Három napi járóföldön mindenütt az őseim birtokán járok, s a csizmámnak nincsen talpa. Az apámnak negyven paripája állt az istállójában!
E szavaknál úgy égtek a szemei: az álla reszketett. Válság előtt látszott lenni. Vagy sírva fakad rögtön, vagy elkezd törni, zúzni, amit elöl-utol talál, míg meg nem kötözik. Illavay ismerte jól a természetét. Másodági unokatestvérek voltak. Kornél a hajdani dinaszta majoresconak a fia. Ferenc pedig az anyai ágon a kisebb birtokos Opatovszkyak utóda, ezért volt rábízva a hóbortos unokaöcs fölötti gyámság, s a szétzilált nagybirtok újrarendezése. Ismerte jól a védence kedélyét. Nem lehetett arra mással hatni, mint nyugodt humorral. A kitörést megelőzve, azt mondá neki egész szelíden:
- Lássa, kedves Soma, az ön édesatyja tehette azt, hogy negyven paripát tartson, mert tudta jól, hogy van neki egy derék, okos fia, aki a gazdaságát majd jól rendbehozza - de önnek még nincs.
Az ifjú le volt fegyverezve. Elmosolyodott rá.
- Bizony, nagy bolond maga - szólt, egészen alábbhagyva az indulatoskodással. - Egészen bolond. Hanem hát beszéljünk már most komolyan. - Hát - kedves urambátyám.
- Jól van, kedves öcsém. Hanem, ha azt akarja, hogy komolyan beszéljünk, hát engedjen engem beszélni. Miután önnek olyan nagy kedve van a hadi pályához, erről nem akarom leverni. Azonban nekem ott is kötelességem lesz önre felügyelni. Fogok róla gondoskodni, hogy ön jól legyen felmentézve, paripázva és fegyverezve, s az egész szolgálatidő alatt ellátva minden szükségessel. Hanem az ehhez való pénzt önnek a kezébe nem adom; mert akkor abból nem lesz se paripa, se mundur; ellenben ott leszek holnap az őrnagyánál, s annak a kezébe adom a szükséges összeget, aki aztán önről szépen gondoskodni fog.
- Micsoda? Hát nem meri az én kezembe adni? Hát nem tart engem becsületes embernek? Az én becsületszavamban mer valaki kételkedni? Akkor annak a valakinek én azt mondom, hogy...
Illavay attól tartott, hogy ez most mindjárt sértegetni fog, s még majd kurta vason kezdi a hadi pályát: hirtelen eléje vágott kemény szóval:
- Jobbra át! Indulj!
A parancsszó meghökkenté az ifjút, az a másik fiú segített eldönteni az elhatározást, fülébe súgva:
- Hiszen kapunk már kölcsön. Csak gyerünk innen. Hozzon el egy marék szivart magával.
A szőke ifjú úgy tett: amennyi nagy tenyerébe befért, annyit kisajátított a szivardobozból, s azzal dölyfösen oda döcögteté a szolgabírónak a végső véleményét.
- Azt mondom az úrnak, hogy az úr egy -h-h-h egy -
Koczur kicibálta magával az ajtón.
Az elhozott szivarokat aztán el kellett helyezni. Az új kabát zsebébe egy szivartáska is volt dugva: a tutor arról is gondoskodott.Amint azt felnyitá az ifjú vitéz, annak egyik oldalrejtekéből öt darab szép piros szemű tízforintos mosolygott elé. Amint ezt meglátta, kirántá magát satellese kezéből, visszarohant a hivatalszobába, s minden átmeneti prelúdium nélkül, nyakába borult a kegyetlen zsarnokának, s összecsókolá annak az arcát.
- Kedves, édes, jó Feri bácsi! Ugye, nem haragszik azért amit magamban gondoltam? - Bocsásson meg - - Isten önnel. Ha valaha veszély fenyegeti önt - csak egy szót! - Én repülök, és kiszabadítom önt! Előre fiúk!
Bizonyos, hogy mind megitta az újonctársaival azt az örvendetes véletlen pénzt, még az éjjel.









Jókai Mór: Akik kétszer halnak meg


A szép kísértet
Illavay késő délután készült el a rábízott feladatokkal. Kenyér, zab sokkal kevesebb került ki, mint amennyi parancsolva volt, ellenben újonc éppen kétszer annyi, mint ahogy ki volt vetve a járásra. Kell is, hogy más járásnak a hiányát pótolja, ahol lőcslábú generáció lakik.
Ekkor jutott hozzá, hogy átránduljon Gargóvárra a grófhoz. Gargóvár még az a birtok, amely a Rákóczi-korszak óta nem cserélt gazdát. A Temetvényi grófok mindig hűségesek voltak a trónhoz: Bécsben laktak, ide csak vadászni jártak le; a szarvasaik számára bekerített hely négyszög-mértföldeket számlált. A gargói várkastély maga arról volt híres, hogy annak száz szobája és terme rokokó- és reneszánsz-kori pompával van berendezve, amik azonban csak évenkint egyszer vagy kétszer nyílnak meg külföldről összehívott vendégsereg előtt, máskor mindig zárva vannak. Megesik, hogy átutazó uraságoknak megmutogatja azokat a várnagy, feltakargatva - jó borravalóért - a rejtett műkincseket. Illavay Ferenc bizony sohasem látta e híres dísztermeket. A vidékieknek az a szokásuk, hogy a helyükben levő rendkívüliségekre nem kíváncsiak. Egyéb oka is volt. Ferenc gyűlölt minden külpompát, maga mindenben a rideg egyszerűséget szerette; hiányzott nála a szép ízlés.
A kanyargó hegyi út, mindenütt a pisztránggazdag patak mentét követve, hatalmas bástyakapukon keresztül visz fel a várba. A sáncárokban már nincs víz, az be van nőve gyeppel, de a fölvonóhíd még minden éjszakára csörömpölve zárja el a kaput, s a későn érkező vendég közeledtét a toronyőr kürtszava jelenti, hogy a hidat újra leeresszék.
A kapubejáratnál még ott ülnek, mint hátulsó lábaikra kuporodott szelindekek, a talpaikról levett sugárágyúk, török háborúk diadaljelvényei; a nagy négyszögű udvar kövezete közül azonban mindenütt kinőtt a fű, a középen álló szökőkút tritonjának tülkéből nem ömlik most a víz. Látszik, hogy a grófi család hirtelen költözött ide; nem volt idő az udvarról a füvet feltépetni, s a vízvezeték hibáit kitataroztatni. Egyéb baj volt most itt.
Illavay hintaját inas és komornyik fogadta. Német volt mind a kettő. A komornyik még a hintóból leszállás alatt elmondá neki, hogy nagyon várják az uraságok, de mielőtt őexcellenciájához fölmenne, kegyeskedjék Pálma comtesse-hez bemenni, aki okvetlenül elébb akar beszélni a tekintetes úrral.
- De barátom, ilyen sárgyúró csizmában csak nem állhatok be a comtesse-hez tisztelkedni.
- Nem tesz az semmit. Hát mikor vadászatok vannak? Vegyük úgy, hogy most is azok vannak.
- Csakhogy ezúttal a vad kergeti a vadászt. - No, hát vezessen oda, ahol a comtesse-re várnom kell.
A komornyik egy földszinti szobába vezette a szolgabírót, aminek igen egyszerű bőrbútorzata volt, a falakon tollrajzok, aranyozatlan rámában. Műértő ember ugyan nagy kegyelettel ismerte volna fel e székeken a legbecsesebb ó-mór bőrműveket, s az egyszerű rajzokban világhírű mesterek kézvonásait; de hát mindezekhez Illavaynál hiányzott a fogékonyság.
Kíváncsi volt rá, hogy vajon mit akarhat vele a comtesse. Bizony nem is őrá magára. Jól volt ő lakva úgy az asszonyi képpel, hogy jöhetett volna eléje valaki Circe minden bűbájával ma.
Alig távozott el a komornyik a várt vendéget bejelenteni, nemsokára nyílt az oldalajtó, s belépett rajta a grófkisasszony. Egyedül jött, s az ajtót is betette maga után.
Mintha öntudatával bírna annak, hogy neki nincs szüksége őrizetre: maga a tekintete elég, hogy bűvkört vonjon körüle, ami tele van eltaszító delejjel.
Hosszúkás vont arca oly fehér, mint a porcelán, szép, tökéletes vonásokkal, amikről sugárzik a hidegség. Haja olyan színű, mint az érett búzakalász hullámzó tengere, s e sajátszerű halavány aranyhoz kirívó ellentétül a két sűrű szemöldöke csaknem szénfekete, s azok alól két nagy szem sötétlik, amikről nem lehet meghatározni, hogy barnák-e, vagy sötétkékek: az élet tüze mélyen elrejtve bennük. S mikor ez a piros ajk megnyílik, az ember szinte megdöbben: íme, a szobor beszél. Az is olyan csendes, szenv nélküli hang, mintha álomkép beszélne álmodóhoz. Magas, nyúlánk termetét fehér öltöny teszi még szoborszerűbbé.
Egy szép kísértet, mikor előlép a félhomályból.
Maga a kéz is, amit meghívott vendége üdvözlésére nyújt, oly hideg.
De lehetett volna az a kéz akármilyen meleg, azért Illavay elfelejtette azt megcsókolni. Még tegnap talán eszébe jutott volna, hogy az úgy szokás.
- Megbocsásson ön - szólt Pálma grófnő, helyet mutatva Illavaynak az asztal mellett, mely a bőrpamlag előtt állt (remek antik faragvány), maga a pamlagra ült le -, azért, hogy elfogtam önt útközben. Nekem okvetlenül elébb kellett önnel beszélnem, mielőtt az atyámat meglátogatta. Ismeri ön az atyámat?
- Találkoztam vele egyszer, mikor birtokára megérkezett, s a szeszgyárosával kellett valami ügyét eligazítanom.
- Akkor nem ismeri őt. Amint hogy nagyon kevesen ismerik. Ő nagyon zárkózott és túl óvakodó. Az a kör, amiben az egész életét leélte, az oka ennek. Ott mindenkinek vigyázni kell arra a szóra, amit más előtt kimond, és feljegyezni azt a szót, amit mástól kimondani hallott; s ha szólni kénytelen az ember, nem mondani el mindent, amit tud. Ez megszokás. Hanem a jelen helyzetünkben ez ránk nézve igen nagy baj lehet. Apám ugyebár írt önnek levelet?
- Kettőt is.
- Azt írta ugyebár, hogy ő nem képes a kormánybiztos fölszólítását teljesíteni. Nincs elkészülve arra, hogy négyezer vendéget ellásson; még kevésbé érzi magát alkalmasnak arra, hogy a gargóvári nemzetőrök zászlóalját vezesse, mert sohasem volt katona, mert beteges.
- Ilyenformát írt.
- No, lássa ön. Ez az ő régi szokása. Hogy a bajának csak egy részét adja elő: úgy, hogy aki a legjobb akarattal segíteni kívánt rajta, a bajának a nagyobb részén nem segített. Azt ő eltitkolta. Ha ön aszerint szíveskednék eljárni, ahogy ő kívánta, hát abból csak az lenne, hogy a kormánybiztos (föltéve, hogy az ön szíves közbenjárása teljes sikert aratna nála) azt mondaná, hogy no, hát jól van, ha nem láthat el a gróf négyezer embert, hát megyünk hozzá csak négyszázan. Ha egyszer aztán itt vannak: elmondanák az atyámnak, hogy hiszen nem szükséges neki a gargói nemzetőröket a táborba vezetni; elég, ha felfegyverzi őket, s aztán egyszer, lóra ülve, tart hozzájuk egy lelkesítő beszédet, átad nekik egy általam hímzendő zászlót. Ez is jó lesz. S ezt ki tagadhatná meg?
- Az igaz, hogy ezt nem lehetne megtagadni.
- Pedig ez az, amitől az atyám retteg. Nem beteg ő: el bírna viselni akárminő testi fáradalmakat. De nem akar! Nem lehet neki. És ezt ő nem fogja önnek megmondani soha. Hogy ő nem akar részt venni ebben az egész mostani mozgalomban. Sem az egyik fél, sem a másik fél mellett. Hiszen azért hagytuk el Bécset. Mikor a fellázadt nép magához ragadta az uralmat, mikor ablakaink alatt végigrohantak egy végeláthatatlan tömegben, előttünk addig soha nem hallott kiáltásokat hangoztatva: mi sietve hagytuk el a császárvárost, szökevényképpen, felkerestük ősi lakházunkat Magyarország egyik legcsendesebb zugában. Azt hittük, itt békén meg fogunk húzódni, míg a zivatar valamerre feltisztul. Képtelenségnek hittük, hogy a válság ide is utánunk jöjjön. Hogy itt is utolérjen bennünket a kérdés: hová tartoztok? - Ez az, ami atyámat kétségbe ejti, de amit kimondani nincs bizodalma senkihez. Nekem van: önnek megmondom. Ránk nézve egyenlő baj, ha négyezred magával jön ide vendégül a kormánybiztos, vagy ha negyvened magával jön, s atyámat nem ijeszti el az a gondolat jobban, hogy kezében a zászlóval rohanjon az ágyútűzbe, mint az, hogy a neve meg legyen említve a legegyszerűbb nemzetőri zászlószentelési ünnepélyen. Azért kérem önt, ne nyugodjék meg az ő levelében, tegyen többet érte, mint amennyit abban ő maga kért: vegye rá a kormánybiztos urat, hogy egyáltalában kerülje el megtisztelő látogatásával a mi szerény lakásunkat, s hagyjon nekünk minden tekintetben békét.
Illavay nehéz feje nagy csóválásnak indult erre a szóra.
Pálma grófnő nem vette azt észre.
- Ha ön ezt nem viheti keresztül: akkor előre is megmondhatom önnek őszintén, ami következni fog. Atyám nem várja be itt a kormánybiztost. Hanem, ha erőszakolni fogják, hogy álljon párthoz, itt hagyja az országot, s elmegy Badenbe. Én pedig nem akarom azt, hogy ő ahhoz a táborhoz álljon, mely Magyarországgal ellenségül áll szemközt.
Illavay érdekelten kezdett nézni e hölgy arcára. Nem volt azon semmi verőfénye az indulatnak. Maga is vette észre, hogy félreértetett. Egyik ajkszeglete hideg mosolyra vonult el.
- Nagyon kérem önt, valami idétlen honleánykodást ne keressen ön szavaimban. Én nem rajongok magasabb eszmékért. Belőlem csak az önérdek beszél. Én nem akarom, hogy az atyám bármely oldalra nézve is kompromittálva legyen. Ki tudja, hogy melyik fél marad győztes a végkimenetelnél? Az ellenpárton levőknek a birtokát az bizonyosan el fogja kobozni. Nekem pedig nincsen kedvem, mint a francia forradalom alatti emigránsnőknek, pénzért dolgozni a számkivetésben. Belőlem a józan önzés beszél.
Jobban le nem hűthették volna Illavayt.
Ezt is észrevette a szép kísértet.
Jónak látta aztán egy kedélyes mosollyal bebizonyítani e földi eredetét. Az a mosoly jól illett halvány arcához.
- Ugyebár, sajátszerű ez? Énbelőlem nem szól más, mint az önzés, s öntől mégis azt kívánom, hogy tegyen meg értünk mindent, amire képes, akikhez önnek semmi oka sincs jóindulattal viseltetni. Ennek ön maga az oka. Önről azt mondja mindenki, hogy nagyon jó ember. S aki nagyon jó ember, az mindenkinek az adósa.
Illavay maga is elmosolyodott erre. Úgy látszik, hogy a comtesse-nek igaza van.
- Jól van - szólt fölkelve a helyéről. - Majd úgy járok el, hogy semmi baj ne legyen.
- Kérem, legyen ön még szíves leülni. Önhöz még egy másik levelet is írt az atyám.
- Igen, valami gyapjúszállítmányról, amit útközben lefoglaltak.
- Azt írta benne, hogy majd a többit elmondja élőszóval. De ő itt megint nem fog önnek mindent elmondani, túlságos óvakodásból. Annyit fog önnel közölni, hogy azokban a gyapjús zsákokban nem csupán gyapjú van, hanem a legalsó zsákban van egy acélláda. Ezt mi nem hozhattuk magunkkal, mikor Bécsből menekültünk, mert a sorompóknál a felkelők mindenkit megmotoztak. Úgy jöttünk ki, mintha sétakocsizást tennénk. Ezt a ládát pedig egy bizományosunk társzekerével indítottuk útnak gyapjúszállítmány közé csomagolva, a háznagyunk felügyelete alatt, aki azt az egész úton kíséri. Ez jelenti most, hogy a gyapjúszállítmány az állam részére lefoglaltatott útközben. Már most azt tudatni fogja önnel az atyám, hogy abban a gyapjúszállítmányban van egy láda is, amit nekünk megkapnunk okvetlenül szükséges. De már azt, hogy mi van abban a ládában, ismét nem fogja önnek egészen elmondani. Családi okiratok, nagybecsű szerződések. És ebből megint nagy baj lesz. Mert ha ön azzal a szóval reklamálja az elrejtett ládát, hogy abban írások vannak: a mai veszedelmes világban okvetlenül azt fogja rá mondani a kormánybiztos, hogy azok lehetnek valami államellenes iratok, amiket még inkább szükséges megvizsgálni, s annyival bizonyosabban elviszi magával. Azért én megmondom önnek s kérem, hogy mondja meg az atyámnak, hogy tőlem hallotta ezt. Abban a ládában, a családi iratokon kívül, vannak még a családi gyémántjaink is, több mint félmillió becsértékben. Azért arra kérem önt, hogy beszéljen ön igen határozottan az atyámmal. Mondja meg neki, hogy mindent tud már. Követeljen tőle teljhatalmú megbízást a maga számára és kívánja átadatni annak a ládának a kulcsát, hogy a kormánybiztos előtt felnyithassa azt, és megmutathassa annak a tartalmát. - Megbocsát ön, hogy ilyen őszintén fordultam önhöz. De hát azok, akiknek bajuk van, nem tehetnek egyebet, mint hogy azoknak a terhére váljanak, akiknek életfeladatuk a mások baján segíteni.
Ezzel ismét kezét nyújtó Illavaynak, s az a kis kéz most már nem volt olyan hideg: a szép kísértetet valami emberi melegség lehelte át.
Illavay utána nézett az eltávozónak, s úgy tetszett neki, mintha könnyebben érezné magát, mikor már nem áll vele szemközt, mikor nem hallja azt az álomországból jövő hangját.









Jókai Mór: Akik kétszer halnak meg


Az utolsó Temetvényi gróf
Mégis szép az az őszinteség, mondá magában Illavay, amíg a komornyik, kezében a kétágú gyertyatartóval, végigvezette a folyosókon a főúr alvószobájáig. - Nagyon szép és ritka adomány az az őszinteség. Más leány azt mondta volna: ,,Tegye meg ön ezt, meg amazt, fordítsa jóra, amit a vak sors elrontott, tegye lehetővé a lehetetlent - az én szép szemeimért!". Ez fölöslegesnek talál minden cirógatást, csábítást; megmondja egyszerűen: ,,Önnek kötelessége minket a kellemetlen helyzetekből kiszabadítani, s ezért önnek nem jár semmi: nem, még csak egy álomlátás káprázata sem; ön tartozik ezzel, mivelhogy ön azon szerencsétlen teremtések egyike, akik, ,,jó emberek", s akik ennélfogva azzal a teherrel születtek a világra, hogy minden embernek adósai, akivel csak összetalálkoznak a föld kerekén, ezeknek meg kell tenni mindent, amit akárki kér tőlük"; hogy hogyan teszik meg, az az ő gondjuk. Ha megteszik, az nem is érdem; ha nem teszik meg, az már gorombaság. Más leány legalább mórikázott volna előtte egy kicsit, s az most nagyon rosszul esett volna neki; ez egész hidegen megmondta a szemébe, hogy önzésből volt hozzá ily kiváltságos bizalommal, kér mindent, nem ígér semmit. Becsületes leány. Ennek a megbízásában el lehet járni.
A folyosók, előtornácok maguk is főúri fényűzést hirdetnek; azok a szarvasagancsok, amikre az elejtő vadász neve van felakasztva, nagyobb kincsbe kerülnek, mintha aranyból volnának öntve. Nem vadaskert, hanem vadas ország termi azokat, s az őrző vadászcselédség száma egy kis zászlóaljat tesz ki. A márványlépcsők anyagáért drága utat kellett építeni a hegyek közé, s a freskó-tájképek a falakon nem ideális tájak másolatai, hanem megannyi uradalomnak a hosszú panorámája.
Minden tárgy arra van itt, hogy dicsekedjék.
Egy pipázóterembe érkezve, melynek összes groteszk bútorzata a furcsa pipaállvány összhangzó környezetét látszott képezni, a komornyik azt mondá a vendégnek, hogy tessék addig leülni, míg őexcellenciájánál bejelenti.
Kis idő múlva a komornyik kijött, s nagyon kérte az engedelmet, hogy őexcellenciája rögtön kijön, csak tessék nehány percig türelemmel lenni, míg átöltözik.
Azután egy kis idő múlva megint előjött, s azt mondá, hogy de bizony mégis jobb szeretné őexcellenciája, ha az olvasószobájába kegyeskednék befáradni.
Illavay hát bement hozzá. Észrevehető volt, hogy őexcellenciája valóban át akart öltözni, ott volt még a levetett fekete frakk, a hímzett csillaggal a mellén, hanem aztán fele úton megint mást gondolt, s ismét felvette a kurta otthonkáját.
Hát, mert mikor már fölvette a fekete frakkot, akkor látta meg a tükörből, hogy az sehogy sem illik össze a mostani ábrázatjával. Maga sem ismer magára a főúr. - Hova lett az a büszke alak, ki a bécsi császári várlakban lekötelező mosolyával jobban bevilágította a termeket, mint valamennyi csillár? Fél fejjel magasabb volt a közönséges embereknél, s ezt tudta felhasználni arra, hogy akit nem akar meglátni, annak elnézzen a feje fölött. Most pedig úgy össze van esve. Három hete már, hogy nem borotválkozott. Amióta egy rettenetes októberi napon a saját kedvenc borbélyát látta az utcán a ,,Pöbel" élén deklamálni, kezében egy szerencsétlen főúr (a népharag áldozata) összetépett díszköntösének foszlányával, azóta nem ereszt borbélyt a torkához közel: maga pedig borotválkozni nem tud; annálfogva nem hasonlótlan egy gályarabhoz, aki a bagnóból szökött meg: az a flanellotthonka is segít kiegészíteni a mintát. Ki keresné benne a tegnapelőtti Temetvényi Ferdinánd grófot, felséges névtársának aranykulcsos, aranysarkantyús és aranygyapjús lovagját, a nagy Temetvényi család utolsó és legnagyobb férfiivadékát?
Szobája csupa könyvtár, félig felmetszett, de végig nem olvasott könyvek hevernek minden asztalán.
- Ezerr bocsánatot kérrek uram! - szól a főúr a belépőhöz, olyan keményen berregetve az ,,r" betűt, mintha annak a kiejtésére egy egész óramű mozgásba hozatala volna szükséges. Bocsánat, hogy ily derrangirrozottan fogadom. A szakállam egész errdő márr az ábrrázatomon. Nincs, aki kiirrtsa. Mindenféle borrbélynak nem adhatja az emberr oda az arrcáját, hogy lefarragja.
Ferenc kezdett szepegni. Ha ez most a felvett tárgy nyomán arra fog áttérni, hogy ,,hát az urat ki borotválja meg olyan szép simára?" - ,,Saját magam." - ,,Nem borotválna meg engem is?" - S még majd azt is meg kell neki tenni.
De szerencsére más vadnyomot üldözött az eszmecserkészet.
- Az ember most igazán nem tudja, hogy kirre bizza rrá a torrkát? Megbomlott a világ rrendje. Éppen most olvasom a girrondisták történetét Lamarrtine-től. Szórul-szóra ugyanaz, ami nálunk történik. Olvasta ön márr?
- Nem olvastam még.
A nevezetes mű csak a múlt évben jelent meg (1847). Akkor aztán felvette a gróf, és elkezdte magyarázni Ferencnek, hogy ez az eset, meg az az alak mennyire hasonlít ehhez a most történthez, meg ehhez a mostani alakhoz, s ennélfogva mennyire következik mindaz egymás után itt és most, ami ott és akkor történt. - A szemei egész rémlátásra voltak felnyílva.
- De még à peu près, ugyanaz a név is. Tessék! Akkorr Marrat, most pedig Madarrász. Pedig hát mit vétettek a girrondisták? Jó hazafiak voltak, de rrossz rrevolúcionarriusok. Mind a guillotine alá kerültek. Még madame Rrroland is! Madame Rrroland! Urram. Ha ön is ismerrné őtet! Ha hallaná velem vitatkozni, a szíve megrrendülne tőle.
- Madame Roland, akit kilencvenkettőben lefejeztek?
- Nem, nem. Hanem a leányomat. Szakasztott madame Rrroland! Nem az alakjára; de az egész szellemére nézve. Ugyan kérem, vigye el magával a Histoire des Girondins-t, és olvassa el, aztán mondja meg, hogy nincsen-e igazam.
 - Elviszem, gróf úr, de nem azért, hogy én olvassam, hanem hogy a gróf ne olvassa. Más idő, más ország volt az. Nálunk nem terem meg sem a sansculotte, sem a chouan. A comtesse-szel egyébiránt már volt szerencsém találkozni és általa felvilágosíttatni az okok felől, amikért a gróf idehívott.
- Úgy? - mondá a főúr, összecsukva a könyvet s aztán a két kezével a háta mögé téve azt, hogy az asztalpárkányon félig ráülhessen, mintha így bizonyosabb volna felőle, hogy az abban lakó rémszellemek nem jöhetnek elő. - Tehát beszélt önnel a leányom? Mit beszélt?
- Legyen megnyugodva a gróf; mind olyan dolgokat, amikért nem kerülne a ,,jólléti bizottság" törvényszéke elé. Én hivatalos állásommal összeegyeztethetőnek vélem, hogy mindazokat elintézzem, amik a grófot nyugtalanítják-a saját felelősségemre.
- A saját felelősségérre! Úgy, hogy engemet azérrt senki kérrdőrre ne vonhasson?
- Egészen úgy. Megértettem a helyzetet. A grófnak nem szabad kompromittálva lenni sem az egyik, sem a másik félre nézve. Minden intézkedés az én terhemre fog esni. Csupán egyet kérek a gróftól. Ez tulajdonképpen nagyon sok. Azt, hogy amit én öntől hivatalos hatáskörömnél fogva követelek, azt haladéktalanul teljesítse.
- Írásbeli meghagyás folytán? - kérdé a skrupulózus főúr.
- Természetesen.
- De kitől van önnek viszont megbízása? A ,,honvédelmi bizottságtól"?
- Nem. A rendes elöljáróságomtól, az alispántól és megyegyűléstől.
- De hát a kormánybiztos? Hisz az egy Henriot!
- Dehogy Henriot! Jó, magunkforma táblabíró.
- Olvassa ön csak, hogy mit ír nekem?
- Tudom. Szeret nagy szavakat használni. Én értek a nyelvén. Régi jó ismerősöm. Tengert kiált, s pohár vízzel is beéri. Csak nem kell vele disputálni. Majd elintézek én vele mindent.
Ebből a szavából is láthatni, hogy micsoda jámbor ember volt ez az Illavay: más azt mondta volna, hogy bizony ez fogas munka lesz: nagy fába vágjuk a fejszét; a fejemmel játszom! hogy annál becsesebbé tegye a szolgálatát; ez meg igyekszik megkicsinyíteni a veszélyt, aminek a más kedvéért nekimegy.
- No, csak vigyázzon ön! Az ilyen idők kiforrgatják az emberrt a szokott jelleméből. Én láttam a borrbélyomat mint népszónokot! A borrbélyomat; aki excellenciás urak parrókáit szokta fodorrítani, s minden miniszterrnek az álla alá nyúlt. A barrikádon állt, és onnan olvasta fel a prroklamációt.
- Bocsásson meg, gróf úr; de az idővel gazdálkodnunk kell. Engedje meg, hogy itt az íróasztalhoz leüljek, s nehány szükséges rendeletet megírjak.
- Tessék.
- Legelőször is a grófnak egyet.
- Nekem-m-m? - szól a gróf, s mindjárt behúzta mind a két kezét a flanelldókája hosszú ujjaiba.
- A grófnak van egy nagy fegyvertára.
- Egy kicsiny.
- Akár kicsiny, akár nagy, én azt lefoglalom.
A gróf felfortyant erre a szóra.
- De kérem! Azok nagyobbrészt ereklyék. Régi kovás puskák, a francia háborúból, amikor az atyám saját zászlóaljat állított ki.
- Azért megteszik azok a szolgálatot olyan helyen, ahol szuronnyal és puskaaggyal szokás dolgozni; - hanem ha a gróf a gargói nemzetőrök számára akarná azokat visszatartani...
- No, az kellene még! Mi jut eszébe a kormánybiztosnak? Hogy én vezessek egy paraszt nemzetőrökből álló zászlóaljat a császáriak ellen. Aki sohasem voltam katona. Aztán olyan köszvény van a lábamban, hogy a szobában sem tudok bot nélkül járni. Meg ez az asztma! Hiszen hallhatja a szolgabíró úr a hangomon.
- Azért gondoltam, hogy sokkal jobb helyen lesz a gróf fegyvertára, ha azoknak a honvédújoncoknak a kezébe adatik, akiket ma küldtem fel a székvárosba, s akiknek most még csak kaszákat tudott az intendatura kiosztani.
- Ah! capisco! capisco! Most kezdem az urat érteni! Ha nem lesz fegyver, nem lesz nemzetőrség. Jól van, csak tessék megírni a rendeletet hozzám! Csak peremptorie! Minél erősebb hangon.
Most aztán már nem sántított a főúr, a hangján sem érzett az asztma. Félfejjel magasabb lett egyszerre.
Ferenc elkészült a rendelettel. Meg is pecsételte.
- Ezt tehát még az éjjel tessék foganatosíttatni. Én azalatt eléje sietek a kormánybiztosnak.
- Jól van, jól. Csak mondja meg neki - terjessze eléje: - hogy ne jöjjön hozzám négyezer emberrel, annyinak kenyeret sem tudok adni. Jöjjön kevesedmagával.
- Azt fogom neki mondani, hogy menjen másfelé, s éppen sehogy se jöjjön Gargóra.
- Úgy, úgy. Az úr okos ember. Vagy a leányommal beszélt? Ahán. - No, az legjobb lesz, ha éppen nem jön ide - őexcellenciája: a tisztelt polgártárs.
- A gróf pedig oda fogja küldeni eléje a táborba azt a kenyér- és zabilletményt, amit a vendégei különben elfogyasztottak volna, háromnapi itt mulatás alatt.
- Miért ne? Szívesen. Hanem a szolgabíró úrnak határozott rendelete folytán.
- Már meg van írva. De most már a grófot kérem, hogy kegyeskedjék leülni az íróasztalánál és számomra megírni.
- Mit?
- Először is egy meghatalmazást - magyarul -, melyben fel vagyok szabadítva, hogy a gróf társzekerein levő lefoglalt gyapjús zsákokból egy elrejtett acélszekrényt kivehessek; azután egy meghagyást - németül - a szekeret kísérő udvarnoknak, hogy e szekrénykét nekem átadja.
- Szívesen. Szívesen. Egész ív papírra, ugyebár? Le is pecsételjem?
- Nem; hanem a pecsétet a neve után nyomja oda.
- Hisz ön mindig a neve elé nyomta a pecsétet.
- Mikor mint szolgabíró tettem; hivatalból.
- Ahán: értem. Sietek vele. Ennek még ma meg kell lenni.
S olyan elhatározottsággal ült neki a gróf az írásnak, mintha végrendeletét kellene megírnia.
- Ön tudja, hogy mi van abban a szekrényben? Nagybecsű családi...
- Gyémántok... - sietett eléje vágni Ferenc, hogy a meghazudtolás kellemetlen funkcióját elhárítsa magáról.
A gróf fölugrott a székről, s karikára nyílt szemekkel meredt a vendégére.
- Hm. Hm? Ezt a leányomtól hallotta ön?
- Igen.
Erre a gróf rögtön elkezdett nem tudni írni. Panaszkodott a szemére, hogy a lámpásnál nem lát jól.
- Csak írja meg a gróf akárhogyan - sürgeté őt Illavay -, mert nekem még az éjjel nyomába kell jönnöm a gróf társzekerének, mielőtt ez a sztrecnói erdőbe vándorol.
- De hát ön el akar bennünket hagyni. Azt nem engedhetem meg. Este érkezett vendéget nem szokás az én kapumon kiereszteni.
- Meg vagyok győződve a vendégszeretetéről, s háladatos leszek érte, de ma nem vehetem e szerencsét igénybe, mert holnap reggelre már Laknón kell találkoznom a kormánybiztossal, ha azt nem akarom, hogy holnapután ide jöjjön négyezred magával.
Ez az okoskodás győzött. A gróf csak elővette az írásbeli tudományát, s megírta a keserves levelet.
- De legalább vacsorára csak itt marad ön?
- Köszönöm. Arra sincs időm. Aztán nem is szoktam.
- De hiszen ki vannak fáradva lovai.
- Friss fogat vár rám, s az útbiztossal az útban kell összetalálkoznom, a hidakat kell rendbe hoznunk.
Tehát csak át kellett neki mégis adni a levelet.
- És most még egyet kérek.
- No?
- Annak a szekrénykének a kulcsát.
- A kulcsát? Mire lesz az jó?
- Arra, hogy ha a kormánybiztos követelni találja tőlem, mi van abban a szekrénykében, amit én az általa lefoglalt gyapjúzsákok közül kisajátítottam, felnyithassam azt és megmutathassam neki.
- Megmutatni? A kormánybiztosnak? - hebegé elszörnyedve a gróf, s még jobban összegörnyedt. - Ha az azt meglátja? A szekrény tartalmát.
- Biztosítom a grófot, hogy ha a kormánybiztos azt látja, hogy gyémántok vannak benne, azt fogja mondani: ,,Vidd innen, rá sem akarok nézni, add vissza annak, akié!", de ha azt mondom neki, hogy iratok vannak benne, akkor azt mondja, hogy ,,De már azok velem jönnek, hátha államtitkok." S akkor aztán nem tudom, hova kerül az ön szekrénye? Ha a kulcsot nem kapom meg, kénytelen leszek azt feltörni.
A grófnak izzadni kezdett a homloka. Ez ugyan kemény ember! De rá van szorulva, s kénytelen rábízni magát. Hát Isten neki.
Lekapcsolta óraláncáról a kis acélkulcsot, s aztán még meg is magyarázta Illavaynak, hogy a pántolózárt (Vexierschloss) micsoda mesterséggel kell vele felnyitni. Azzal Illavay nem időzött tovább, sietett le a kocsijához; a hajdújának megmondta, hová tartsanak, a felvonóhíd lecsörömpölt előttük, a kocsija a hegyi út kanyarulatában eltűnt.
A gróf nem várhatta, míg a teánál találkozik a leányával; maga sietett őt a szobájában fölkeresni.
- No, te szépen elárultál bennünket ennek az embernek szólt hozzá szemrehányólag.
- Te magad hívattad őt ide.
- De nem azért, hogy mindent megtudjon.
- Anélkül nem segíthet rajtunk. Valakiben kell bíznunk.
- De nem a legelső akárkiben, aki elénk jön. Hogy merted ez emberre rábízni magadat? Ha Lavatert tanulmányoztad volna! Olyan tekintete van, mint egy rablónak.
- Tíz lépésnyire sugárzik róla a becsületesség.
- Valóságos Danton-pofa. Nézd meg csak az új Plutarchban az arcképét, s hasonlítsd ezzel össze. Az a protuberáns szemöldökcsont, azok a kiülő dombok a homlokon; az a kegyetlen, vérszomjat eláruló száj. Csupa furfang, gyanakodás az egész ember. Itt sem akart maradni vacsorára. Tán nem találtam ki, hogy miért? Abban a tudatban, hogy kezében vannak a fejeink, félt, hogy megtaláljuk őt itt mérgezni. Kezébe adtad a fejeinket. Hisz az én szürke fejemért már nem kár. Érett gyümölcs. De ha ezt a te szép fejedet nézem. S aztán arra gondolok, hogy madame Roland feje hogy hullott alá a kosárba!
Az öreg nemes szemében valósággal könny ragyogott.
Pálma pedig elmosolyodott rá.
- De hát mi baja volna neki a mi fejeinkkel?
- Azt te nem érted. Ahhoz te nagyon ártatlan vagy. Csak a gyémántokról ne szóltál volna neki. Mit gondolsz? Mibe kerül ennek ránk mutatni, hogy arisztokraták vagyunk, s aztán ránk fogni, hogy hazaárulók vagyunk. Csak egy szóba kerül, s akkor az elítélt kincseiben a feladó osztozik. Ezt így tették a jakobinusok is.
- Ah, ne mondd tovább! Hála Istennek, hogy én nem olvastam se Lavateredet, se a Girondistáidat! Énnekem az első tekintet óta olyan bizalmam van ez emberhez, hogy nemcsak a gyémántjainkat, de még az álmomat is rá merném bízni.
A főnemes szomorúan ingatta a fejét, odahajolva leánya fölé, a könnycsepp odahullott annak búzakalászszín hajára; suttogva fogta két keze közé azt a fejet:
- Lamballe hercegnőnek is így omlott a haja a vállára - amíg volt neki válla...









Jókai Mór: Akik kétszer halnak meg


Zsiborák
Az útibiztos ugyan nem várt a szolgabíróra a keresztútnál; azt izente, hogy ő se nem bagoly, se nem denevér, se nem bakter, hogy éjszaka járjon utakat, hidakat vizsgálni; holnap is nap lesz, majd compareál reggel. Illavay nem káromkodott; belátta, hogy az útibiztosnak egészen igaza van: öreg, köhögős az ember, meghűthetné magát a deres őszi éjszakán; az is igaz, hogy a ,,diurnum" neve ,,napidíj" - ha éjjel is kellene érte szolgálni, akkor diurnum-nocturnum volna; csak magára vette azt a munkát is: a szolgabíró ezermester. Összeszedett valami tizenhat fejszés embert, szekérre rakta őket, s megindult maga az utat megvizsgálni, amelyiken Gorombolyi dandárjának végig kell vonulnia.
Az út a hegyek között hol felhág, hol alászáll; nem megy az másképp ebben a görbe országban; a völgyben hidak is vannak, kisebbek, nagyobbak, hegyi patakok fölé építve; azok bizony fából vannak, s megesik rajtuk, hogy egy-egy gerendájuk korhadt; de abban nem az útbiztos a hibás, hanem a szú, hogy minek őrölte meg. Ahelyett aztán másikat kell oda hevenyészni kiadja az erdő. Egypár fejszés ember hátra marad, s reggelig ki lesz pótolva a hiba.
A vármegye csinált útja az egész karannói völgyet úgy osztja kétfelé, hogy a legigazságosabban az egyik oldalát a Temetvényi grófok, a másikat az Opatovszkyak uradalmai határozzák meg. Itt nincs több földesúr ennél a kettőnél - napi és éjszakai járóra. Az egyik uradalomnak a szélét az óriási vadaskert sodronnyal befont palánkozata jelöli meg: ez a Temetvényieké, az átelleni erdős hegyhát az Opatovszkyaké. Ennek a vadaskertjével újabb időben felhagytak; a szarvasokat, vadkanokat kipusztították, amikért az öreg Opatovszkynak, csak a parasztok vetéseiben tett kártételek címe alatt, évenkint negyven-ötvenezer forintot kellett fizetni. Drága vadpecsenye volt! Most ahelyett fűrészmalmok dolgozzák fel az erdőt, hamuzsírfőző telepek ritkítják a hozzájárulhatlan vadonrészt. A laposok irtványain pedig majorságok települtek le. A makkot szelíd sertéscsordák legelik fel, s a szarvascsordák helyén birkanyáj legelész. Mindezek Illavay Ferenc gondnoksága alatt változtak már meg ekképp.
Az országút a mély völgyből a hegygerincre kígyózik föl, s ott azután egy darabon a hegyoldalba vágva vonul tovább; egyik oldalán a meredek sziklafal, másikon egy szédületes lejtő, telenőve bozóttal; galagonya, som, veresgyűrű összegubacolva tarkállik, mint egy csodaszőnyeg végig az egész völgyvágányban; az őszi dér varázsecsetjétől sárgára, pirosra, lilaszínre festve, közte a rikító zöld borókacserje. Út nem vezet e völgybe sehonnan; rókának, vadkannak való menedék az. Az út közelében az Opatovszky részén látszik az utolsó irtás. Egy-egy óriási szálfa még ott van hagyva mutatónak, szerteszét töveikből kiforgatott tuskók hevernek, amiket feldarabolni nem érte volna meg a napszámot. Egy hosszú sor ölekbe rakott keményfa áll, mint megannyi sánc az út mellett, a magasra felnőtt virnánc és páfrány bizonyítja, hogy régen ott állhat.
Ezen a helyen van egy kőhíd. Arra szolgál, hogy a bércek közül lerohanó záporáradatot keresztülbocsássa. Az idén egészen benőtte e hegyi árnak még a medrét is az iszalag; jeléül, hogy itt nem volt felhőszakadás a nyáron.
Ez volt az utolsó híd, amit még meg kellett vizsgálni. Itt már nem volt több embere Illavaynak háromnál. Azok közül egynek volt fejszéje, a másiknak kőtörő vasrúdja, a harmadiknál volt a fáklya. Azonkívül volt a hajdú, rendes fegyverrel, neki magának is volt duplapuskája.
A kőhídnál leszálltak. Felül minden rendben volt, de alulról is meg kellett győződni, hogy alól a hídbolthajtásokon nincs-e valami hiba, nem kell-e annak is valami apostol.
Elöl ment a fáklyás ember, utána a hajdú a puskával, nyomukban a két munkás. Jó volt az óvatosság, ilyen helyeken dúvadak is tartózkodnak.
- Hahó! Ki az? - kiáltá el magát a fáklyavivő.
- Add meg magad! - rivallt a hajdú.
- Mi van odalenn? - kérdé a szolgabíró.
- Egy embert találtunk itt.
- Hozzátok fel!
Drótostót vala. Öles, izmos férfi. Viselete olyan, mint a többieké; ez nem változik a divattal. Hosszú, összecsapzott haja a vállait verte, s elöl a szeméig lógott, egész arca borotválva volt, mint fajtájáé szokott lenni, jó borostásan. A hajdú a nyakát fogta, a két munkás a két kezét, úgy hozták elé a híd alól. Az ember úgy tett, mintha részeg volna. Tartani kellett, el ne dőljön.
- Mit csinálsz ott a híd alatt?
Felelet helyett elkezdett az ember dalolni.
Hiszen megteszi azt a tót, hogy dalol, mikor jól be van pálinkázva, hanem ennek a dalra fakadása gyanús volt. Amint rákezdte a nótáját, azon hasábfa-rakások mögött valami halk recsegés lett hallható, mintha emberek osonnának el a tar gally között.
- Mi zörög ott? Felelj! - kiálta a drótosra a szolgabíró. Arra az abbahagyta a dalolást, s együgyű meghunyászkodással, a félvállára húzva a fejét, mondá nevetve:
- Hát bizonyosan disznók... - s rögtön talált is egy ahhoz való nótát, torkaszakadtából üvöltve: - Hej szvinya, szvinya! Dobre varuj doma! (,,Hej disznó, disznó! Jóra várnak otthon!")
Illavay kilőtte a puskája egyik csövét az ölfák felé: arra aztán sebes rohanássá vált az előbbi zörej, mintha öt-hat ember menekülne a bozótba. Oda utánuk menni nem lett volna okos gondolat.
- Vizsgáljátok meg ennek az embernek a szeredását, meg a többi motyóit.
Legelőször is egy nagy éles kés került elő belőle.
- Mire való ez a nagy kés?
- Hát csak bizony szalonnát enni.
Azután a mesterségéhez való mindenféle szerszámok között találtak egy csomó tolvajkulcsot.
- Hát ezekkel mit szoktál enni?
- Csak biz ez olyan bolondság, cifraság, hogy zörögjön, mikor az ember táncol. Tót embernek nincsen sarkantyúja.
Azután a batyuból előkerült egy felmetszetlen kenyér. A hajdú azt súlyosabbnak találta, mint amilyen a közönséges kenyér szokott lenni, s felmetszette az öreg késsel. Hát abból meg előkerült egy kétcsövű pisztoly.
- Furcsa bestecket hord ez magával! Hát ez meg tán kenyérenni való? Hozzátok csak ide azt a fáklyát, hadd nézek a szeme közé!
Az egyik munkás odavilágított a drótos arcába a fáklyával. Arra egyszerre kiáltott fel a szolgabíró is, meg a hajdú is:
- Ohó! Hisz ez Zsiborák!
A fogva tartott mérgesen dobbantott a lábával, s dacosan fölvetette a fejét.
- No hát: - Zsiborák!
- Te vagy az, zsivány! aki kétszer törtél ki már a börtönből; no, most harmadszor, hogy a kezemre kerültél, fogadom, hogy nem illansz el egykönnyen. - Illavay e szóknál maga is mellen ragadta a drótost.
- Semmi zsivány! semmi megszöktél! - pattogott vissza Zsiborák. - Vagyok spión. Van nekem passzusom magyar generálistól.
- Miféle generálistól?
Zsiborák egy pillanat alatt kiszabadítá az egyik öklét a fogva tartó munkás markaiból. A nyakán volt neki egy nagy flastrom, ami alatt valami undorító tályog látszott lenni, azt hirtelen lekapta onnan: - nem volt az alatt semmi daganat, hanem egy sokrét összegyűrt papír:
- Itt van a generális passzusa - szólt, odanyújtva azt a szolgabírónak; s azzal önkényt nyújtá a kiszabadított kezét a hajdú elé, ki hirtelen gúzsba facsarintá mind a kettőt.
- Majd mindjárt eleresztetek ti engem. Csak hadd olvassa a szolgabíró a generális levelét.
Csakugyan Gorombolyi kormánybiztostól volt menlevele Zsiboráknak, ki azt mint általa megfogadott tábori kémet mindenkinek, halálbüntetés terhe alatt, védelmébe és oltalmába ajánlja.
- No, ugye? - hencegett a drótos. - Ott van, ugye? Majd ád nektek a generális azért, hogy a spiónját elfogtátok. Lesz nektek nemulass.
- Hát hiszen éppen oda készülünk hozzá. Téged is oda viszünk, Zsiborák, ne búsulj. - Motozzátok meg csak a cókmókjait.
A hajdúnak nagy gyakorlata volt már ebben. A magyarországi proletár nem sansculotte, hanem inkább tropdeculotte, tele van rejtekzsebekkel: innen egy írószer, amonnan egy acélráspoly meg egy-egy bevarrt aranypénz kerül a holdfényre; utoljára a bocskort is lebontják, annak a kettéválasztható talpbőre meg egy egész archívum.
A szolgabíró átnézte a rejtekükből előszedett iratokat.
- No, Zsiborák, most már csakugyan engedelmet kell tőled kérnem, hogy ilyen civilfogságba juttatlak. Mert te a katonai bíróság elé tartozol. Derék spion vagy te. A magyar hadsereg állapotjait jegyezted fel. Tegyétek farkasgúzsba, aztán dobjátok fel a szekérbe.
Zsiborák káromkodni kezdett, míg János hajdú a fejére nem rántotta a szeredását; abba aztán kiabálhatott. Nagy hirtelen egy jó szívós bükkfa husángot vágtak az útfélről, azt a fogolynak a két térde, meg a két könyökhajlása között átdugták: ezt nevezik farkasgúzsnak. Így aztán elfért szépen a parasztszekér saroglyájában.
- Menjünk tovább - mondá Illavay, miután meggyőződött róla, hogy ennek a hídnak nincs semmi baja.
- Az ellenség kéme lesz ez - dörmögé János hajdú, mikor újra megindultak.
- Valami egyéb oka is lesz annak, hogy ez itt a híd alatt rejtőzött - mondá Illavay. - Azok, akiket a rakásfák mögül elriasztottunk, bizonyosan az ő cinkosai voltak.
A hold tele fényben ragyogott már az erdős hegyhátak fölött, a szalonkák húztak a légben, a szarvasok rigyetése felelgetett egyik pagonyból a másikba egymásnak; csendes, hűs őszi éj volt.
Illavay egy kis időre elszunnyadt a kocsiban ülve, s azt álmodta, hogy megérkezett Dolnavárra. Nagy vendégsereg van a háznál. Mindenki szívesen üdvözli. De hát a menyasszony hol van? Azt mondják, mindjárt eljön, itt van a benyílóban, öltözik. Szeretné már látni. Nyílik az ajtó, s kilép egy bájos, szép alak. Ejh, ez nem ő; ez csak a nyoszolyólyány. Megint jön más. Az meg még szebb. De az sem ő; az meg a másik nyoszolyólyány. No, most jön már. Itt van a fehér ruhás menyasszony. Egyenesen vőlegénye felé tart. Magas, nyúlánk alak, búzakalász-színű hajfürtökkel, sötét sugárszemöldökkel, liliomfehér arccal; szemei kékek-e vagy feketék? nem tudni, csak azt, hogy ragyognak, s őreá ragyognak...
,,Ejh, szerteszét oszolj, bolond álom!"
Az volna szép, ha egy főszolgabíró, aki hatvanezer embernek parancsol, egy ilyen álomcsőcseléknek ne tudna parancsolni! És ugyan jókor volt neki magát felébreszteni, mert éppen akkor jött a szekerével szembe egy másik jármű, amit nagy hiba lett volna álmos fővel elkerülni: egy gyapjús szekér.
- Hopp! Hó! Megállj! Ki népei vagytok?
A gyapjús szekér kocsiülésében ült egymás mellett egy kifordított bundába burkolt, borotvált képű férfi, meg egy honvédfrájter, a szuronyos puska a térde között. Maga a hienc fuvaros gyalog lépegetett a lovai mellett. Mindössze hárman voltak.
A szekeres hallatlanná tette a szót, mintha megsüketült volna, s tovább akart hajtani.
János hajdú aztán leugrott a kocsiülésből, s megfogta a nagy hienc lónak a zabláját.
- No hát, mi az? - kiálta akkor a borotvált képű mérgesen. - Ki állja el az embernek az útját?
- Valaki, akinek jussa van hozzá - szólt Illavay, leszállva a csézából s a társzekérhez közelítve.
- Megállj! Ne mozdulj! - Ordított akkor a katona, olyan hangon, mintha vártán állna, s neki fogta Illavaynak a puskát. A hienc azonban megrántotta a könyökét.
- Sus ki, de ne lú (Süsd ki, de ne lőj!) Ez a pan szolgabíró. Nem látod a hajdút?
- Jó, hogy szólt kend - mondá a vitéz -, mert már elkezdtem lűni.
Illavay pedig hidegvérrel szólt oda neki:
- Ugyan, öcsém, nem szégyenled felém tartani azt a puskát, mikor tudod, hogy nincs rajta gyutacs?
- Hát már azt hogy tudja az úr? - Azzal szépen letette maga mellé az egész mangalétát.
A mai Werndl- és Snider-korszak emberének szükséges megmagyarázni, hogy mi volt az a gyutacs. - Ezt németül úgy hítták, hogy ,,Zünder". Mikor a kovás szerszám helyébe feltalálták a vegytani gyutacsot, hát akkor ennek az alakja olyan volt, mintha egy vékony, lapos szalmaszálat csináltak volna lágy vasból, a közé volt szorítva a robbanó anyag, azt dugták bele a puska lyukába, arra csapott rá a fegyver sárkánya, úgy sült el. Amint aztán a lőkupak (kapszli) fel lett találva, az egész átmeneti korszakot a lomtárba dobták, ott hevert évtizedekig, míg végre eljött az ideje, hogy 1848-ban a nemzetőrség fölfegyvereztessék: annak a számára aztán előkeresték a fegyvertárból ezeket a gyutacsos puskákat. Jó fegyverek voltak azok nagyon; csakhogy azt a bolondságot, amivel el lehetett őket sütni, sehol e világon nem fabrikálta már senki. Ilyen fegyverekkel kezdték meg a hadjáratot a mi ,,kortársaink" (,,őseid", kegyes olvasó).
Imitt-amott támadt egy-egy kisvárosi gyógyszerész, aki aztán hevenyében készített azokhoz való gyutacsot ,,robbanó papíros"-ból, s ez is megtette a szolgálatot, de hogy Dorombolyi úr fegyverei még enélkül egyáltalában szűkölködtek, azt Illavay magából Zsiborák jegyzetéből olvasta.
- No, hát kik önök? Mi járatban vannak? Honnan jönnek? És hová tartanak? Ilyen késő éjszakán.
A borotvált képű csak mindig nem akart még kijönni a subájából: onnan felelgetett nagy szálkásan a kérdésre.
- Én magam Temetvényi Ferdinánd gróf úr őexcellenciájának az udvarnagyja vagyok. Gyapjút szállítok, mit a kormánybiztos úr lefoglalt az állam számára. Az ő parancsára kell azt a székvárosba vitetnem, hogy ott a hadi kasszából fölvegyem az árát. Ez pedig itt mellettem a kormánybiztos úr által mellém rendelt kíséret.
Az utolsó kérdésről azt hitte, hogy azt eleresztheti a füle mellett.
- S miért járnak önök éjszaka?
- Azért, mert az egyik kerekünkről lepattant a keréktalp, s amíg azt a kovács felvasalta, éjszaka lett.
- Miért nem maradtak ott abban a faluban, ahol a baj érte éjszakára?
Ez a vallatás már kezdte bosszantani azt az urat.
- Ejh! Hisz ezeket a gyapjús zsákokat csak nem rabolja el senki a szekerünkről.
- De hátha egyéb is van ezekben, mint gyapjú?
Már erre a kérdésre, mint a rókakeresztelte tüskésborz, bontakozott ki egyszerre a kifordított bundából a feleselő, s nagyot bámult a szolgabíróra.
- Hozza kend ide azt a fáklyát! - kiálta Illavay, a hátul jövő szekér felé, mely azalatt szintén odaérkezett, úgy, hogy a három kocsi egymás sorjában elzárta az országutat.
A fáklya aztán elég világot adott, hogy annál egy levelet el lehessen olvasni.
- Itt van egy levél a gróftól az udvarnagy úrhoz.
Az az úr elolvasta azt. Nem tetszett neki.
- Hát mit tetszik akarni?
- Ott van a levélben.
- Itt az út közepén?
- Ibi, ubi. Az én felhatalmazásom így szól.
- De ezt a szállítmányt lefoglalta a kormánybiztos.
- Csak a gyapjút; de nem ami a gyapjú között van.
- De az van kimondva, hogy halál fia, aki hozzá mer nyúlni.
- No, hát én éppen annak a fia vagyok, s majd hozzányúlok.
Az udvarnagy a katonát taszította most oldalba:
- Protestáljon az ellen kegyelmed!
- Mi a ménkűt csináljak?
- Emeljen szót.
- A puskám boldog végével talán?
- No, hát én protestálok! Ez itt mind államvagyon. Ezért én felelős vagyok a kormánybiztosnak az életemmel, a fejemmel. Én nem engedek a zsákokhoz hozzányúlni.
Illavay agyában egy gondolat villant meg.
Odaszólt csendesen a fejszés emberhez, aki a megkötözött Zsiborákot őrizte.
- Húzza le kend a jámbor fejéről azt a szeredást; meg ne fulladjon alatta.
- Dejszen másutt kell ennek megfulladni - tréfált vissza a paraszt.
Akkor aztán az udvarnagyhoz fordult Illavay:
- Ha még egy szót mer ön szólni, önt is odaköttetem a mellé másik ember mellé.
- Hüh! - szörnyedt fel egyszerre az udvarnagy, amint a háta mögé tekintve a gúzsba kötött embert meglátta. A többiek azt hitték, hogy az alaktól ijedt meg, s a hasonlóvá tétel fenyegetésétől; csak Illavaynak az éles szemei vették észre, hogy ez az ember annak a fogolynak az arcától rémült meg olyan nagyon.
S attól a perctől fogva aztán az udvarnagy igen alázatos lett. Az álla fázott, a homloka meg izzadt. Iparkodott kitüntetni készséges serénykedését a harazsákok leemelgetésénél; ő maga mutatta meg, hogy melyik rejti magában a keresett acélszekrényt, s folyvást méltóságos úrnak nevezte a szolgabírót.
A kísérő honvéd pedig azalatt leheveredett az útfélen a fűbe, az üres puskája mellé, s elkezdett cifrán fütyörészni, a szép fiastyúkra bámulva az égen, s nem gondolt semmire, ami körülötte történik a világon, hogy most ő először és utoljára életében lovagolt egy félmillió forintos paripán; hogy csak egy hajszálon múlt, hogy ezért a lovaglásért most elvágott nyakkal nem fekszik az útfélen, s hogy azt a levágott nyakat holnap vagy holnapután megint megkaphatja.
Mikor a szekrénykére rátaláltak: azt Illavay átvette, s bezárta a saját kocsiládájába. Az udvarnagynak adott róla néhány sort, hogy sértetlenül vette azt át. A ládikó le volt pecsételve a gróf címerével.
- Most ön mehet a gyapjúval a székvárosba. Katonai kíséretre nincs már szükség.
- Nincs.
- Ön pedig, vitéz úr, fel fog ülni ide a szekérre, az elfogott kém mellé, s vigyáz rá, hogy meg ne szökjék, visszaviszi őt a táborba, az őrnagy úrnak átadja, bejelentve, hogy a szolgabíró fogta el; aki rögtön meg fog érkezni. Addig őriztesse jól, mert nagyon veszedelmes ember.
Nagyobb elővigyázatból azonban még a két parasztot is odaültette a szekérre.
Azzal aztán a maga kocsiját a válaszútnál a kenyérszállítással megbízott helységek felé fordíttatá, hogy holnap délig minden rendben legyen, valami hiba ne maradjon. Mert a dicsőséghez, ahhoz van osztozó elég; de ami hiba történik valahol az országban, annak nem akad gazdája: az mind a szolgabíróé.









Jókai Mór: Akik kétszer halnak meg


A hadvezető
A sokat emlegetett kormánybiztos, aki rettegést küldöz maga elé szerteszéjjel, végre megérkezett Bardócra, ahová Illavayt odarendelte. Ő érkezett meg hamarább: ami azt bizonyítja, hogy a dandárjának az előcsapatja élén szokott járni, ami elég rendkívüliség egy hadvezetőtől. - De hát mi sem mondtuk sehol, hogy Gorombolyi nem rendkívüli ember. Maga az alakja is feltűnő, egyike a legszebb daliáknak, akiket valaha láttunk az életben; achillesi alak, a fiatalság hamvával arcán, hangja, mint az érc; trombita, ha kiabál; gordonka, ha lassan beszél; csengettyű, ha kacag. Aztán volt az már minden, ami magyar emberből huszonhét éves koráig kitelik: Bécsben gárdista a király mellett, itthon alispán egy félig tót, de egészen magyar vármegyében, ennélfogva ért a kardforgatáshoz és az adminisztrációhoz, s ha az elsőhöz ért, akkor okvetlenül a hadviseléshez is ért; ha a másodikhoz ért, akkor bizonyosan a hadi organizációt is érti. És úgy is lett. Ügyes, merész, hihetetlen hadműveletekkel lepte meg a világot, s különösen a régimódi tábornokokat, akik ezt nem tudták utánacsinálni. Ez maga csinálta magának a hadseregét, maga fölfegyverezte, élelmezte, haditervét keresztül is vitte, senkitől se kérdezte meg: hogyan?
Hanem amihez még mindezeknél is jobban értett, az volt a ,,nagyokat mondás". A nagy tetteket szerette százszorozott kiadásban előadni. Szavaiban utolérte a Csimborasszót, ámbár a tettei is megfeleltek egy becsületes magyar Mátrának.
Mind igaz, járandó pénz volt az ő szava, csakhogy előbb devalválni kellett, mint a bankócédulát, váltóra, skála szerint. Alattvalói tűzbe-vízbe mennek vele; hanem mikor kiabál, akkor rettegnek tőle, hogy mindjárt megeszi őket; - amíg ki nem tanulják, hogy mindez csak retorikai forma: hipotypozis; a retorikai hajlam általános nemzeti jellemvonás nálunk, mint a németnél a ,,Gemüt", a franciánál az ,,esprit".
A megérkezéskor már azért is dühös, hogy még nincs itt a szolgabíró.
- Elaludt a lajhár! Tudom bizonyosan. Még most frizíroztatja a haját. Neki kellene itt várni engem, a két hátulsó lábán állva s tartani a rapportot a fogai között, s most én várok őrá. Vasra veretem! Hol van a szalmakomisszárius? (Ez volt a díszneve az élelmezési biztosnak.)
Az alig mert előkerülni.
- Hát meghozták a kenyeret? Mennyit? Négyezer részletet! Hát a többi? Hogy nincs több? Negyvenezer helyett négyezeret! Megeszem azt a szolgabírót magát! Harminchatezer darabra rágom legott. Hát azok a parasztok mit hoznak ott?
Zsiborák kísérői voltak.
Gorombolyi ráismert a maga emberére, akit megkötözve hoztak eléje.
- Hát ezt ki küldte vissza nekem, megkötözve?
Mondták neki, hogy a szolgabíró.
- Az én tábori kémemet elfogatni és megkötöztetni. Hisz ez háromemeletes perduellio. Beszélj, te szent Lázár katonája!
Zsiborák térdre esett előtte, s keserves zokogással panaszlá, hogy micsoda méltatlanság történt vele; a szolgabíró hogy vette el a generális úr passzusát erővel tőle, s aztán farkasgúzsba kötteté.
- Bocsássátok szabadon! - kiabált Gorombolyi, szóhoz sem engedve jutni a parasztokat. - Haditörvényszék elé állíttatom azt a szolgabírót! - Elküldöm Komáromba!
- Ki kísérte idáig az én emberemet?
- Elő kell hozni azt a derest.
A ,,deres" szóra egyik paraszt sem akart tudni semmit a kísérettételről, hanem a katonát tolták előre, hogy ez kísérte.
- Hát te hogy kerülsz vissza? Akinek a gyapjús szekeret kellene kísérned?
Az aztán elmondta, hogy mi történt vele, meg a gyapjús szekérrel, aztán meg valami szekrénnyel, ami a között volt.
Gorombolyi tombolt haragjában.
- Nem! Ilyet még a mammutok sem hallottak. Hol van egy nagy szál fenyőfa hirtelen? Hadd akasztatom rá azt a szolgabírót, valamennyi szolgabíró, táblabíró példájára. Ide a piac közepére a szent Nepomuk mellé kell felállítani azt az akasztófát! A vérével akarok írni tinta helyett! Hol a hadbíró? Híjja össze a haditörvényszéket.
Éppen erre a szóra gördült be Illavay kocsija a bíróház udvarára, amelynek tornácáról osztá az őrnagy haragos intézkedéseit.
Gorombolyi ráismert. Régi jó pajtások voltak.
- Nem bánom! Ha az édesapám legkedvesebb fia volna is s apja, anyja, öreganyja, kilenc neveletlen árvája itt könyörögne is a lábam előtt; nem kegyelmezek neki.
Ezalatt Illavay szép csendesen felballagott az öt lépcsőfokon a tornácra.
- Szolgabíró úr! - kiálta rá Gorombolyi, kezével kardmarkolatára csapva. - Álljon meg ott! Ön a haditörvényszék elé fog állni, aztán majd válogathat belőle, hogy melyik jobb: a lőpor és golyó-e, vagy a köteles leánya?
Amire azt mondta neki Illavay nagy nyugodtan:
- Hagyd el, pajtás; hiszen magam is azzal kereskedem.
- Itt nem vagyunk ,,pajtás", hanem bíró és delikvens. Kapta az úr a levelemet?
- Ugyan kaptam, s nagy hálára vagyok érte lekötelezve.
- Hálára-e? - Ez a nem várt szó megakasztá az őrnagyot. - Hát persze. Tudod, éppen indulóban voltam az eljegyzésemre, amint az arámtól kapok egy levelet, hogy nem kellek már, van már másik, mehetek már zabot hegyezni Liptóba! Akkor jön a te leveled, amiben azt ígéred, hogy főbe lövetsz. De olyan jót nevettem rajta, egészen felvidítottál vele.
Gorombolyi mérgesen vágta a sipkáját az asztalra.
- Hogy lapítanám ki a görbe vármegyédet egy sodrófával egyenesre. Már látott az aztékek óta valaki ilyen infámiát! Már meg egy ilyen szolgabírót dobnak az utamba, akit éppen most hagy a faképnél a mátkája, s ez most azt a nemét az öngyilkosságnak találja fel, hogy a kút helyett az én torkomba ugrik bele.
- Bele is ugrom én, ha nagyon lármázol.
Gorombolyi észrevette, hogy ezt a rendes megrohanással nem lehet bevenni.
- No, jól van, hát tessék bejönni velem a szobába, szolgabíró úr, majd ott beszélünk csendesen.
Még mindig nem akart vele per tu beszélni. A hadbíró is megjelent azalatt.
- Üljön össze a haditörvényszék azonnal. Illavay szolgabíró ügye fog tárgyaltatni - mondá most már csendes hangon, de azért elég hallhatólag az őrnagy. - Tessék besétálni, szolgabíró úr! Az a fráter menjen a profoszhoz! Két legény töltött puskával álljon ide az ajtóhoz. - Tessék helyet foglalni ott a kanapén.
Illavay nem kínáltatta magát kétszer, végigheveredett a bőrpamlagon egész kényelemmel, míg az őrnagy az asztalnak támaszkodva, összefont karokkal állt előtte.
- Tehát legelőször is, van önnek valami előadni való oka, amiért nekem negyvenezer adag kenyér helyett csak négyezeret küldött?
- Harminchárom okom van. Az egyik az, hogy nincs több.
- Ez nem ok! Az ön kötelessége azt előteremteni akárhonnan: kiszedetni az ostyát a szentségtartóból s abból süttetni kenyeret! De a katona kenyerének meg kell lenni.
- A másik okom pedig, hogy elég az a kenyér, amit küldtem, a te hadcsapatodnak.
- Menkűt! Hát Jézus Krisztus vagyok én, hogy hat árpakenyérrel megvendégeljek négyezerötszáz embert?
- De hiszen nincs neked négyezerötszáz embered, hanem van csak száznegyven huszárod, kétszázhatvan puskás honvéded, meg két ágyúd, három- és hatfontosak, a hozzávaló tüzérekkel.
- Ejh, de akkurátusan tudja! Hát a négyezer nemzetőr: az kutya?
- Az a bocskoros, kaszás nép? Hisz az nem háborúba vinni való tömeg. Mit hordod azt magaddal? Ismerem a fajtáját. Az még ha a radnai búcsúban elsütik a mozsarat, annak a hangjára is szétszalad. De még nagyobb baj az, hogy négy mértföldnyi kerületben föleszi körülötted, ami csak ennivaló van, s kiéheztet a magad táborában; azt jobb lesz, ha innen szépen hazaereszted.
- De ne tartson ön nekem prelekciókat a stratégiából.
Mit ért ahhoz egy szolgabíró? Ez nem kompútus, hanem hadjárat.
- Tudom. Tudom. Megtette az a maga hatását, hogy te egy úgynevezett dandárral nyomultál előre a hegyek közül. Emiatt az ellenfél az ellensúlyozás végett ugyanolyan számerejű haderőt volt kénytelen előretolni, s gyöngítette vele a derékhadát. Ez már megtörtént. A te manővered teljes sikert aratott.
- Köszönöm az elismerést, le vagyok madzagolva egészen.
- Most már hát a kaszásaidat hazaeresztheted, s nem kell nekik negyvenezer adag kenyér.
- De úgy beszél, mintha ő volna a főhadvezér.
- Egészen úgy beszélek. Olvasd csak ezt a pozsonyi hírlapot, amiben a fővezér meghagyja minden dandárparancsnoknak, hogy a nem rendes szolgálatra vállalkozott nemzetőrségét és a népfölkelési tömegeket azonnal eresszék haza. Ez a schwechati tapasztalat corollariuma. Nesze, olvasd el, ha még nem kaptad.
Gorombolyi csakugyan nem kapta ezt még. A fogai közt mormogott valamit, amíg végigolvasta a rendeletet: ,,a patikáriusos" angyalát annak a fővezérnek. (Kémiával is foglalkozott valaha Görgey, azért hítták egymás között patikáriusnak.)
- No, hát ebben igazad van. Akarom mondani: igaza van a szolgabíró úrnak. Prófunt hát nem kell több, mint amennyit küldött. A kaszáshad mehet haza - krumplit zabálni. Sajnálom pedig, hogy egyszer legalább jól ki nem etethettem őket Gargóban a gróf nagylelkűségéből.
- Hiszen te magad sem fogsz Gargóra menni.
- De igenis el fogok menni, szolgabíró úr, ha mindjárt cigánygyerekek esnek is az égből! Micsoda? Tán járhatlanok az utak? Megnyúzatom az útbiztost, s belevarratom a bőrébe a szolgabírót.
Átlátta aztán, hogy olyan nagyot talált mondani, hogy maga is kénytelen rajta nevetni. Illavay már csak utána nevetett.
- Először is azért nem fogsz odamenni, mert nincs neked ott semmi dolgod.
- Micsoda beszéd ez? Ezt én tudom jobban! Nekem a gargói nemzetőri zászlóaljat a gróf vezénylete alatt magamhoz kell vennem.
- Ez azonban nem létezik. Mert én tegnap a gróf egész fegyvertárát elvitettem, s azt az újonc honvédcsapatnak adtam át, amit megtalálsz majd a székvárosban. Azt hiszem, hogy a honvédnek több szüksége van a puskára, mint a nemzetőrnek.
Ezt az állítást nem tudta Gorombolyi megcáfolni. Ahelyett talált ki mást, amivel haragja tüzének új fűtőszert adjon.
- Teljes számmal kiállítottátok az újoncokat?
- Kétszer annyit, mint amennyi ki volt vetve.
- Kutyakötelességtek volt. Hanem azért mégis el fogok menni Gargóra, s a grófnak, ha másképp nem, egyes-egyedül kell velem ellovagolni, mint nemzetőri őrnagynak egész Pozsonyig.
- Csakhogy az ellenfél előcsapatja már elállta az utadat Pozsony felé, s ez a másik ok, amiért Gargót ki kell kerülnöd.
- Ez százezer ok, hogy odamenjek! A maroknyi hadammal is, ha beveszem magam a szorosba, ki nem ver onnan tízezer cserepár.
- Csakhogy a puskáidhoz hiányzó gyutacsokat még most készíti a **-i gyógyszerész, akinek tegnap éjjel írtam evégett.
- Hát te azt hogy tudod, hogy nincsenek gyutacsaim?
- Többet is tudok én. Hisz én vagyok a járás rendőrsége.
- De az maga, hogy te ,,ezt" tudod, elég ok arra, hogy kihallgatás nélkül főbe lövesselek.
- Az az én dolgom. Arról ráérünk beszélni. Hanem maradjunk csak a te dolgodnál. Te nem gondolhatsz addig komoly csatározásra, amíg lőfegyvereid el nem sülnek. A fő okot azonban, amiért nem fogod Gargót útba ejthetni, hanem a karannói völgyön át fogsz sietni a Vág felé, megtalálod a kezedben levő hírlapnak hátulján, ahol olvashatod öreg betűkkel a tudósítást, hogy a főhadiszállás elhagyta Pozsonyt, s áttevődött Győrbe, neked tehát, ha csatlakozni akarsz, most arra felé kell fordítanod a lovad fejét.
Gorombolyi a fogaival harapta le a csücskéjét annak az átkozott újságnak.
Azután még nagyobb haraggal förmedt Illavayra, aki pedig a fejét sem emelte fel a pamlag kartámlányáról.
- Hát már ennek a szolgabírónak mindenben igaza legyen? Hát a tábori kémemet minek fogatta el az úr? minek küldte vissza? hogy merte megkötöztetni?
- A Zsiborákot?
- Bánom is én, mi a neve? De az én kémem!
- Először is, mert az egy országos zsivány.
- Hát talán azt hiszi az úr, hogy a tábori kém mesterségére az esztergomi kanonokok közül szokták válogatni az embereket? Az úr ezzel nekem félnapi késedelmet okozott.
- Félnapi késedelmet? - kiálta Illavay, s most már felugrott ám a helyéből, s szembeszállt az őrnaggyal. - Talán csak nem bocsáttatta az úr szabadon az én foglyomat?
- De igenis, hogy szabadon bocsátottam.
- Akkor az úr a legnagyobb bolondságot követte el.
- Micsoda bolondságot?
- Azt, hogy már most nemcsak én tudom, hogy micsoda harcképessége van az úr dandárának, hanem holnap az ellenfél is tudni fogja.
A két férfi most már, egymáshoz értetve az orrát, mint két veszett oroszlán, ordított egymásra, s most már mind a kettő megurazta egymást, ami nálunk a legöregebb gorombaság.
Illavay aztán odatartá Gorombolyi elé a Zsiboráktól elvett titkos jegyzeteket.
- Nézz ide! Micsoda adatokat jegyzett fel a te drágalátos megbízottad. Ebből tudtam meg én is, hány igazi katonád, hány ágyúd van! Gyutacsod nincs. - Az ellenfeled kéme volt az, nem a tied!
- Hüh! - kiáltott Gorombolyi, nagyot ütve az öklével saját feje hátuljára, s azzal az ablakhoz rohant. - Fogjátok el azt a gézengúzt! Hozzátok vissza! Megállj, te zsibenyica!
De biz a zsibenyica már nem volt található sehol.
Most aztán elkeseredetten jött vissza Illavayhoz Gorombolyi.
- No, barátom (!), most már hát te veress engem vasra és töress apróra; de olyan apróra, mint a mák. Ilyen bolond még nem történt velem soha.
- Megesett az ilyen Napóleonon is - vigasztalá őt Illavay. - Mégis jó, hogy félnapi késedelmet okoztam az elfogatásával. Azt hiszem azonban, hogy ennek a fickónak valami más járata is volt ezen a vidéken. Alighanem a gróf gyapjús szekerével volt valami terve.
- Úgy! Igaz! Még az a bűnöd hátra van! - szólt Gorombolyi, kapva rajta, hogy mégis csak akad még a keze ügyébe valami, amivel ezt a gonosztevőt lesújthatja. - Hogy merted azt a szentségtörést elkövetni? Rátenni a kezedet egy gyapjús zsákra, ami az állam nevében van lefoglalva; ezért hatesztendei gályarabságra mégy!
Tudnivaló, hogy gályánk sincsen.
- Hát nem vettem én el azt, amit az állam lefoglalt: a gyapjút, hanem elvettem azt, amit a tulajdonosa reklamált, az eldugott szekrényt, amire általa fel voltam hatalmazva.
- Hol van az a szekrény?
- Itt van. A hajdúm ül rajta.
- Azt nekem látnom kell. Abban lehetnek államellenes iratok. Ezek a bécsi kamarilla tagjai így szövik, fonják a komplottjaik szálait. Tudnom kell, mi van abban a szekrényben?
- A Temetvényi család összes gyémántjai.
- Ki mondta? A gróf mondta? Nem igaz.
- A leánya mondta.
- Pálma mondta? Akkor igaz.
- Egyébiránt meggyőződhetel róla. Itt van nálam a szekrényke kulcsa. Behozhatod, felnyithatjuk.
- S odaadta neked a gróf a szekrénye kulcsát?
- Igen. Azt mondta, hogy a magyar kormánybiztos, ha meglátja, hogy gyémántok vannak a ládában, azt fogja mondani: ,,Vidd innen, nem akarom őket látni".
- Most kaptalak rajta az első hazugságon! Ezt nem a gróf mondta neked, hanem te mondtad a grófnak. Jól van öreg. Mindegy. Igazad van. Ha gyémántok vannak benne, látni sem akarom. Vidd el a grófnak. Ne szepegjen miattuk. Vigasztald meg, nem viszem el magammal a becses személyét lóháton. Maradjon veszteg. Csiszolgassa krétával az érdemrendeit. Szegény Pálma! - Sohasem fog férjhez menni. - Bolond az apja. Bánja ördög! - No, ölelj meg hát szépen. - Mégiscsak jó pajtások maradunk. Ha nem te volnál te, most már lógnál! - Szervusz öreg! - Hát aztán igazán azt írta a menyasszonyod, hogy maradj magadnak; van már más! - eredeti dolog. - Hej, ha te azt tudnád, amit én tudok. No, eredj. Most olyan idő jár, amikor jó az embernek kosarat kapni a leánytól. Majd találkozunk még egyszer - mikor én tábornok leszek, te meg miniszter. Ilyen emberekből lesznek azok, akiknek otthon maradt a szíve! Addió!
Azzal megölelte a pajtást, és megcsókolta.
- Hanem aztán, szolgabíró úr, mindazokról, amiket itt most beszéltünk, egy szót sem ám! Senkinek! Különben lőpor és golyó! Ha az édesapám legkedvesebb fia volna is az úr!
A mellékszobában pedig már végigülte a hosszú asztalt a haditörvényszék.
Hogy ne üljenek ott hiába, Gorombolyi odatett eléjük egy szép zöldmázas korsót.
- Itt van, fiúk, egy kis rozsólis, igyátok meg, aztán menjetek dolgotokra.









Jókai Mór: Akik kétszer halnak meg


A véghetetlen gazdag ember
Illavay haladéktalanul sietett Gargóra. Az ember félmilliót nem örömest hord magával, kivált ilyen zűrzavaros időben. Jól is tette, hogy úgy sietett. Temetvényi gróf egész éjjel nem aludt, attól rettegve, hogy hátha el találja őt árulni. Le sem feküdt; hanem útnak öltözve járt-kelt a szobájában, s tekingetett ki az ablakán. Cselédei ki voltak állítva mindenfelé a messzelátó dombokra, hogy amint meglátják, hogy valahonnan lovascsapat közelít, tűzcsóvákkal adjanak jelt. A befogott hintó ott állt az udvaron, akkor aztán el a világba!
Még a jövő éjjel sem feküdt volna le a gróf, ha Illavay meg nem érkezik. Az azonban pontosan megjött estére.
Nem telt bele huszonnégy óra, hogy elintézett minden félelmes ügyet. Nem jön ide a kormánybiztos, se négyezer emberrel, se egymagában, nem kell a grófnak a nemzetőröket vezetni a háborúba. Elvonul az egész hadjárat más folyamok mellé; a Dunát, Tiszát fogja megfesteni a vér; a Vágnak nem jut belőle.
Aztán a drága szekrényke is megkerült. Ott áll már a gróf asztalán.
Pálma grófnő is ott volt a gróf olvasószobájában, nem történetesen került oda; együtt várták a krízis lefolyását, hogy adandó esetben együtt menekülhessenek. Most, azután, hogy a megoldás szerencsés véget ért, a grófnő el akart távozni a szobából, nehogy még valaki azt higgye, hogy ő meg akar köszönni valamit.
- Maradj, kérlek - szólt a gróf. - Felfogadtam, hogyha a szekrény szerencsésen megkerül, a legszebbet belőle: nagyanyád gyűrűjét a stellával neked adom.
- Minek? Hát a többi, ha a tied, nem az enyém is?
- Azért, hogy viseld, e fogadásom emlékére. Egy másik gyűrűt a celli szűz szobrának ajánlottam fel; azt is elküldöm.
- Hát ráérünk arra. Bocsáss. Majd később.
Illavay értette a dolgot. Temetvényi még mindig gyanakodik, hogy vajon csakugyan benne vannak-e a gyémántjai abban a szekrényben; azért akarja fölnyitni valami ürügy alatt, a szolgabíró jelenlétében. Sietett rajta segíteni.
- Magam is szeretném, gróf úr, ha jelenlétemben nyitná fel a szekrényt, miután a kulcs nálam volt.
- No, nem azért, Isten őrizz! Nem mintha arra gondolnék. Mit képzel? Tudja, mit mondott önről a leányom?
- Atyám! - állítá meg a szót Pálma.
Illavay odatekintett a szép kísértetarcra; hát csakugyan beszélnek a fakó halandóról még azután is, hogy kihúzta a lábát az ajtón, ezek a felsőbb lények? És nézd, azon a fehér arcon valami gyönge pír futott végig. Harag az talán?
- Nyissa fel gróf úr, és nézze meg, hogy minden rendben van-e.
Maga ugyan kíváncsi sem volt rá.
Pedig a gróf elég nagylelkű volt egyenkint odarakni eléje az asztalra a felnyitott tokokat; magyarázva azoknak ragyogó tartalmát. Ő azalatt az asztalon heverő könyveket nézegette.
- No, de nézze ön ezt a solitaire-t. Ez a ,,Stella". Egyike azoknak a gyémántoknak, amik névvel bírnak. Ez az, amit a leányomnak adni fogadkoztam.
Csakugyan gyönyörű brilliánt volt, kivált annak a hófehér kéznek a legkisebbik ujjára húzva. Illavay nem bámulta meg sem a gyémántot, sem a kezet.
- Nem értek hozzá, gróf úr; én csak egy drágakövet ismerek: a malomkövet.
A gróf megint gondolt valamit; mert nagyon mámmogott a szájával. S Illavay megint kiolvasta a szeméből, hogy min töri a fejét. Azon, hogy vajon akkora szolgabíró-e ez a szolgabíró, hogy a tett szolgálatokért nem lehet neki semmiféle ajándékot adni; vagy pedig csak akkora szolgabíró, hogy elfér rajta egy emlékül adott - teszem föl - egy melltű, britliánt rózsával: megér nyolcszáz forintot. Hisz a szolgabírák szoktak sportulákkal is élni.
Kisegítette a grófot ebből a töprengésből.
- Már most hát én is kérek a gróftól tett szolgálataimért valami jutalmat.
- Ah, kérem, parancsoljon velem: nagyon örülni fogok rajta.
- Ajándékozza nekem a gróf, amit úgyis félig-meddig megígért már: a girondisták történetét.
A gróf zavarba látszott jönni.
Hanem Pálma elértett mindent.
- Úgy! Úgy! - szólt közbe, s két szeme világított, mintha tűz égne zöld tenger fenekén. - Vigye ön el magával. És a többi francia és angol forradalmi történeteket is mind: hiszen ezeknek a betege az atyám!
- Mind elviszem, grófnő, ha nekem adják.
- Azonnal! Azonnal! - S ő maga sietett összenyalábolni a sok becses művet, amik tele voltak az atyját üldöző kísértetekkel, s küldte le azokat a szolgabíró kocsijába.
- De csak nem akar ön most megint rögtön elhagyni bennünket - mondá a gróf. - Ön a múlt éjjelt az úton tölté. Meg kell pihennie. Mi nem eresztjük el ma.
- Nagyon örömest itt maradnék, gróf úr, de sürgetős dolgom van. Van egy szerencsétlen unokaöcsém, akinek én vagyok a gyámja.
- Tudom. Az utolsó Opatovszky. Az apja fia. Ismertem az apját. Az is őrült volt.
- Ez most beállt honvédhuszárnak. Én tudom, hogy ott százféle bajba fogja keverni magát. Mielőtt odább vinnék, okvetlenül beszélnem kell az ezredparancsnokával, aki alatt szolgálni fog; hogy legyenek rá tekintettel: nézzék el a hóbortjait, ha valami kihágást követ el (azt pedig megteszi az első két nap alatt), ne büntessék a törvény szigora szerint. Hisz az a boldogtalan fiú képes lesz galibába keverni magát ott a táborban, amiért főbe lövik. Aztán testileg is gyönge a fiú, előre kell róla gondoskodnom, hogy a hadjárat veszedelmeibe bele ne romoljon.
- De hát hisz ön azt holnap reggel is elvégezheti. Maradjon ma itt.
- Nagyon aggódom miatta; hogy máris elkéstem.
- Szólj neki Pálma te is!
- De csak menjen ön!
Ez volt Pálma mondása.
És ezért kezdte őt nagyon tisztelni Illavay.
Nem is időzött tovább, hanem ment.
- Tudod - szólt Temetvényi gróf a leányához, mikor Illavay eltávozott -; hogy ha azt a hóbortos Opatovszky fiút véletlenül valahol főbe lőnék, vagy valami táborhelyen felszedett hagymáz s más afféle a hűs földbe vetne neki ágyat, hát akkor az a nagy uradalom, aminek határa mindenütt a mienket kíséri végtül végig, mind ezé a szolgabíróé lenne, aki most gyámja a fiúnak; s úgy fut megőrizni az életét.
Pálma nagy, sötét szemeivel atyjára bámult.
- Akkor ,,ez" egy véghetetlenül gazdag ember!
- Lesz az - valamikor.
- Nem; - most az!









Jókai Mór: Akik kétszer halnak meg


Pálma
Hatéves koráig kényeztetett gyermek volt Pálma. Egyetlen leánya egy bálványimádó édesanyának. Ő volt a bálvány. Hatesztendős korában kapott egy mostohát, aki annak a másiknak egészen az ellenkezője lett. S az a különös benne, hogy ez a mostoha is ugyanaz volt, aki az előbbi: az a nő, aki őt világra hozta. Akkor született annak egy fia - s amint fiú volt a háznál, a leányból egyszerre mostohagyermek lett. Ez már életében meghalt, s látta az örökségét a kis öccsére átszállni: eleinte csak a gyöngédséget, a becézést, az éd-neveket, a csókokat, hogy egyéb is van még, azt nem is tudta. Alig is várták, hogy eltemethessék. Amint elérte a tizennégy évet, beküldték egy kolostorba.
Ekkor már megtudott annyit, hogy neki fel kell venni a fátyolt, azért, hogy öccse mellett ne lássák. Pedig még szeretett volna a gyerek-álarcosbálokban táncolni. Az Orsolya-szüzek közé vétették föl. Ott azután tizenhat esztendős koráig szoktatták a világról lemondás égi gyönyöreihez. Akkor egy rossz napon a kis fivér a pónijával egy árkot átugratva, leesett fejtetőre, s kitörte a nyakát. A Temetvényi családnak megint nem maradt több sarja, mint egy leány. Akkor azt megint felkeresték cellájában, levettették vele a fátyolt, s visszavitték a családi palotába, ahol megtalálta a régi fényt, pompát, gazdagságot, s most már tudta, hogy ez mind az övé lesz.
Hanem az édesanyát nem találta meg többé.
Most is csak a mostoha volt otthon. Annak a szobái a megholt gyermek arcképeivel voltak tele, a kis fivér ruhái, játékszerei, könyvei hevertek mindenütt, asztalon, üvegszekrényben, étagére-eken, azt siratta az anya, azért térdelt imazsámolyán: azt nem feledheté; a leányára pedig nem tudott visszaemlékezni. Pálma megtanulta magától, hogy a nagyúr és a szegény ember között nincs olyan nagy távolság, mint a nagyúr fia és leánya között.
Az az idő is eljött, amikor a leányt be kell vezetni a világba. Egy udvari bál a kedvező alkalom, melynek meghívójára az udvarmesteri hivatal ezt írta fel: ,,leányával együtt".
Nagy gond az, az első bemutatás.
Minő szín fog illeni a leány arcához? Hogyan legyen a haja feldíszítve? Mennyire kell menni az egyszerűségnek, hogy az affektáltnak ne láttassék? Mennyit kell elárulni a finom érzésből? Hol kell nyilvánítani a tudatlan ártatlanságot? Ilyenkor az anya szeme a legjobb tükör: az anya szava az orákulum.
Az anyának pompásan kell öltözve lenni, a leánynak szerényen, s valami megnevezhetetlen választékosság által mégis a kettőnek harmóniában lenni.
Ekkor történt az először, hogy a grófné megmutatta leányának a gyémántjait. Az egész gyűjteményt. Azok között volt a mai estre kiválasztott azon nyakék is, mely huszonnégy solitaireből állt, miknek mindegyike ezer aranyat képviselt.
- Nézz ide - szólt a grófné leányához -: ez a te szegénységed.
Pálma nagyot bámult e szóra. Miért legyen ilyen a szegénység? S miért az ,,ő" szegénysége?
A grófné készen volt már a toalettjével, csak a brilliant diadémot kellett még feltűzetni a hajába.
- Ebben van a te szegénységed - ismétlé a rejtélyes mondást, elzáratva a szekrényt, aminek kulcsát mindig a karperecén viselte. - Majd beszélek veled ,,erről", ha a hintóban ülünk.
Valóban arra elég idő volt ott. Máskor csak nem híhatja oda a grófné a leányát, hogy ,,Gyere ide, beszélni akarok neked valamit", de azalatt, míg az az ezerkétszáz hintó, sárkányfarkat formálva a Burg előtt, egyesével eljut a Batthyány lépcsőig, olyan szépen egymás mellett kell ülniök, s hallgatni az egyiknek, amit a másik beszél.
- Azt mondtam, hogy ez a te szegénységed. Azért mondtam, hogy ne ámítsd magadat azzal, mintha a kis öcséd halálával valami nagy gazdagságot örököltél volna. A te helyzeted neve ,,ínség". Rosszabb ínség, mint azé a varrónőé, aki boltról boltra jár munkát keresni ebben a téli időben. Ezt még nem tudja senki. Olyan a házunk, mint a láthatáron lemenő hold. Amíg csak egy csücskéje kiáll, addig mindig világít; és amellett folyvást megy lefelé. Csak akkor tudja meg mindenki, hogy lement, mikor már egészen sötét van. Akkor aztán csodálkozva kérdezi minden ember, hogyan történhetett ez? Az a fényes nagy hold, aki csak úgy szórta az egész világon szét az ezüstöt? - Öt vagy hat négyszög-mérföldre terjed a Temetvényi család birtoka: hogy enyészhetik ez el? Azt is elmondom neked. A két szomszéd uradalom, a mienk és az Opatovszkyaké, régen egy úré volt. Az a Rákóczi-had után kivándorolt, s birtokát a fiskus kétfelé osztotta; egyik fele jutott donatióba a Temetvényieknek, másik az Opatovszkyaknak. Ettől fogva ennek a két családnak a fejei folyvást versenyeztek egymással, majd lovag módra, majd bolond módra. Mindig azon törekedtek, hogy tegyenek túl egymáson. Az örökösödési háború alatt mind a kettő saját költségén lovasezredet állított ki, s azon volt, hogy az ő bandéristáinak a kacagánya cifrább legyen, mint a másiké. Ha az udvarhoz feljöttek, itt a palotáik pompájával igyekeztek egymást fölülmúlni. Az Opatovszkyak a tömör, bizarr, keleties fényűzésben voltak utolérhetlenek, a Temetvényiek a művészetek pártolásában. Ha az egyiknek hírhedetté lettek a lovas bravúrjai, a másik éppen annyit beszéltetett az olasz festőiről, a francia kamaraénekeseiről. Hajtóvadászataikon, amiket mérföldnyi területű vadaskerteiken rendeztek, a világ notabilitásai szoktak részt venni. Majd meglátod, ha egyszer lekerülsz Gargóvárra, hogy ott van egy családi várlakuk a Temetvényieknek, amelynek a lakrészei az ambrasi termekkel vetekednek. S minden pompa csak arra való volt, hogy kétszer egy évben nyolc napig elfogadják a világ legelőkelőbb vendégseregét. Az Opatovszkyak Podhrágy várában már ez nincs meg; - az ő holdjuk jobban sietett lemenni. Már a század elején úgy meg volt a válla terhelve mind a két családnak, hogy a francia háborúban már csak gyalogezredet tudtak kiállítani. A devalváció, amikor a pénzérték egyszerre leszállt, nagyon megrendítette mind a kettőt. Az egyik versenytárs, Opatovszky, kiállt. Tette magát, mintha megneheztelt volna az udvarra, s hazament kurucnak. Otthon kezdődött a vármegyei élet. Abból csinált magának sportot. Drága sport. Igaz, hogy a hendikepnél mindig ő maradt a győztes, s a Temetvényiek bánatpénzzel menekültek belőle. Egy-egy restaurációnál százezreket pazaroltak el. A Temetvényiek családfeje éppen az ellenkező utat választá. Ő az udvarnál maradt, s igyekezett minden alkalmat megragadni, hogy hűségét bebizonyíthassa. Ezzel elérte azt, hogy egy nagy hitelművelettel pénzügyeit szilárd lábra állíthatá. Ezt is meg kell veled értetnem, mert maholnap, ha én meghalok, rád szakad a ház gondja, s atyádtól ezt meg nem tudod soha. Tehát ez a hitelművelet abból áll, hogy a család kapott többmilliónyi kölcsönt, úgy, hogy az negyven év alatt legyen törlesztve. Jó segítség, ha van hozzá a felsegítettnek elég bátorsága, hazamenni a falujába s nem aludni addig nyugodtan, amíg az utolsó kötelezvényét is a vánkosa alá nem tehette. Mi ahelyett siettünk a diplomáciai pályán aratni töviseinket. Képviseltük a monarchiát fényes küludvaroknál. Egyszer aztán mi is úgy tettünk, mint aki elveivel össze nem egyeztethetőnek tartja diplomáciai küldetését, s hazahívattuk magunkat. Az igaz ok az volt, hogy nem telt tovább. Itthon a házunk mind mélyebbre süllyedt, s még folyvást süllyed, csak a tornyai látszanak már ki. Kötelezettségeinknek pedig pontosan, napjára, meg kell felelnünk. Amint ezt a szót kimondjuk: ,,Nem lehet!", az utolsó torony is a fejünkre szakad. Óh, mi a szegény embernek a nyomorúsága a gazdag ember ínségéhez képest! Hisz azt, akinek nincs mit enni, csak a gyomor kínozza, nem a lélek. - Akinek hiányzik a garasa egy darab kenyérre, kiállhat a szegletre, s ha három arra menő ád neki egy krajcárt, meg van szabadítva; - de a nagy úr, akinek hiányzik a holnapra való százezer forintja, kihez menjen az koldulni? - A nyomorult letérdelhet akármelyik útféli keresztfa előtt, s elimádkozhatja, hogy ,,Segíts, uram Isten!", de a nagy úr, a maga óriási nyomorában, hol talál elég nagy bazilikát, amit telekiáltson e szóval: ,,Óh, Isten, tégy a kedvemért csodát!" - Az több, mint az éhség, a didergés, a rongyosság: ez a kétségbeesés. - Ezt a kétségbeesést takargatjuk mi selyemmel, gyémánttal, mosolygással. - Ezt örökölted te a megholt öcsédtől. Ővele még akadt egy reményszál a kezünkbe. Ha felnő (szép fiú volt, óh, ha láttad volna), délceg alakja, nagy neve, ősei érdeme és egy roppant nagy birtok (s milyen esze volt hozzá! tűzláng!) ennyi előny a világ előtt: kétségtelen, hogy egy szerencsés családi összeköttetéssel újjáteremti roskadozó házunkat. A sors másképp rendelte. Íme, te foglaltad el a helyét. A te dolgod könnyebb is, nehezebb is. Nehezebb, ha látsz magad előtt egy célt; könnyebb, ha nem látsz semmit. Ha látod magad előtt azt, amit én, azt a lemenő holdat, akkor a megholt öcséd feladata vár rád, csakhogy te leány vagy, akinek nem szabad ,,nézni", csak látni, nem ,,szólani", csak felelni: akinek a fegyvere nem a támadás, hanem az őrizkedés. Feltalálod-e benne magadat? Az a kérdés. - A másik választás ez: s ez a könnyebb rész: be hagyni következni a katasztrófát, ami atyád halálával múlhatlanul eljő. Éppen úgy, mint eljött az Opatovszky házé a családapa elhunytával. Csakhogy azon a házon még lehetett segíteni. Hitelezői alávaló uzsorás had voltak; fiát a vármegye féleszű holdkórosnak nyilvánítá, s gondnokot rendelt neki nagybátyjában, egy megyei tisztviselőben, aki sans gęne kialkudott a hitelezőkkel, eladott mindent, ami pompára és mulatságra való volt, bútort, ékszert és paripát, a vadaskertből csinált majorságot, s az egyetlen fiút elküldte Debrecenbe, szegény emberek tudományát tanulni. S íme, az ő elsüllyedt váruk kezd ismét kiemelkedni a föld alul. A mi házunkon így nem lehet segíteni. A mi hitelezőnk egyetlen bankház, mely pénzét becsületes feltételekkel adta ide, s a Temetvényi család nem alkudhatik. Hanem amely napon a százezer forintját nem tudja előteremteni, kimegy a házából, s nyitva hagyja minden ajtaját; tudva azt, hogy abban a házban semmi sem az övé többé. Ez az, amit meg kell tudnod. Hogy amihez csak hozzáérsz, a brokát, a gobelin, a sèvres, a majolika, a niello: mind nem tied, az rosszabb, mintha impregnálva volna a keleti pestis miazmái által; - az egyetlen, amit bizonyosan magadénak mondhatsz, a gyémántjaink. Ez mindig a család asszonyainak a tulajdona volt. A szekrényre a nőnek a címere, neve van fölvésve, az ékszertokokon a joaillier címe, akinek könyvei bizonyítják, hogy ezt az asszony vette, a maga félretett, megzsugorgatott hozományából, móringpénzéből. Az asszonynak megsúgta ezt az ösztöne, hogy a családapák dicsvágya valaha porrá tehet még palotát, birtokot, s igyekeztek szaporítani azt az elidegeníthetetlen, devalválhatlan kincset. Mert az asszonya gyémántjait nem fogja eladni igaz nemesember, azért, hogy egy pár évvel tovább éljen. - Azért mondtam, hogy ,,Íme, ez a te szegénységed!". Megér most fél milliót. Ennél az életnél, ami a mienk, az csak egypár évet számít. Tehát szegénység. Ha nem marad egyebed, mint ez, akkor ez csak arra elég, hogy attól a világtól, melyben eddig éltünk, végképp elszakadj, s aztán valami csendes kis városban félrevonulva csúfoltasd magadat grófnénak, s kerüld az embereket. - Ez a te szegénységed. - No lám. - Megérkeztünk a lépcsőhöz. Ránk került a sor. A legyeződdel ne játsszál, s el ne felejtsd, amiket most tőlem hallottál.
Óh, dehogy játszott a legyezőjével, óh, dehogy felejtette el, amiket hallott, hisz egy egész életre, hisz egész a szíve mélyéig meg volt fagyasztva.
A tízezer gyertyafény nem világította be jobban az előtte megnyíló világot, mint az a szó, amit anyjától hallott.
Hogy ez a nagy, ragyogó világ, mely mintha a tengerből merülne föl, azért tárul eléje, hogy találjon fel benne valamit nem egy szívet, aki boldoggá tesz -, hanem egy kezet, mely a Temetvényi házat megmenti az összeroskadástól.
S hátha ezt a gondolatot mindazok leolvassák az ő fehér arcáról, akik csak ránéznek.
Egy leány, aki maga is tudja magáról, hogy körös-körül sugárzik róla a hidegség.
Egy leány, akinek az a feladata, hogy őrizze a szívét, mert az a Temetvényi család félholdjának utolsó fényhegyecskéje. ...Ez a leány mondhatta azt Illavay Ferencről, hogy ,,Hisz ez egy véghetetlen gazdag ember! - Most az!"
*
Alig egy év múlva meghalt - a mostoha; itt hagyta az édes, egyetlen leányának azt az egész szép világot, amit az első belépésénél oly jéghideggé varázsolt előtte. A gyászév alatt vissza kellett vonulni a nagy fényes társaságokból; akkor meg bekövetkezett a csodatevő esztendő. Egy márciusi napon ki lett mondva, hogy a föld szabad; az elvesztett úrbériséggel a Temetvényi birtok fele jövedelmére leszállt. Most aztán már csak a moratorium tartotta még össze a vár falait.









Jókai Mór: Akik kétszer halnak meg


Kedélyes téli esték
Régi dolog az, hogy ha az ember valakivel valami jót tesz, hát annak örök időre adósa marad. Nem az marad tartozásban, ,,akivel" jót tettek, hanem ,,aki" jót tett. S ez nagyon természetes. ,,Te vagy az, aki tegnap segítettél rajtam; ma is nap van: ma már tartozol azt folytatni." Meg is teszi azt, aki erre született, s ha a pártfogolt szegény ember, nem is esik valami nehezére; de hej, nagy hivatal lesz abból, ha az ember valami nagy úrnak talált ilyen ,,lekötelező" szívességet tenni!
Attól fogva, hogy Illavay ilyen nehéz veszedelmeket fordított el a Temetvényiekről, azok abban a hitben látszottak élni, hogy ez mármost nekik minden ügyökben, bajaikban helyt tartozik állni. A gróftól minden harmadnap kapott levelet, hogy látogassa meg, s ha este érkezett meg, ott tartották, meghívták a teához, mit Pálma grófnő maga töltögetett a sèvres-i findzsákba, s éjfél után két, három óráig fenn voltak vele. A férfiak emellett megátalkodott szivarozást követtek el, s Pálma grófné azt mondta, hogy ő nagyon szereti a dohányfüstöt. Maga azonban nem vett részt ebben a férfias élvezetben. - Ellenben egészen kivette a részét abból a férfias fáradságból, amit ,,ügyek rendbeszedésének" neveznek. A gróf domíniumainak mindenféle ügye a legnagyobb ziláltságban szenvedett. Jószágigazgató, jogigazgató, tiszttartó, számtartó egymással versenyzett a konfúzió megteremtésében. A gróf aztán maga akart e káoszban eligazodni, de nem látott benne se előre, se hátra. Ezt a ,,csekélységet" intézte el nála Illavay. Neki persze praxisa volt ebben, nem került fáradságába.
Ilyenkor aztán a gróf, patriarkális kedélyesség színe alatt, odaültette maga mellé Pálma grófnőt is.
- No, gyere, neked is jó lesz ebbe bepillantanod, tudd meg te is, hogy áll a szalmánk, ha valamikor magadra maradsz. Tulajdonképpen úgy állt a dolog, hogy csakis Pálma grófnő tudta azt meg; mert a grófnak az a sok száraz bölcs dolog, amit Ferenc elmondott, az egyik fülén bement, a másikon kijött; olyan szárazon került ő abból elő, mint aki boszorkányliszttel behintett vízbe mártja a kezét; sőt az is rendesen megesett rajta, hogy a legjobb kalkulálás közben, közbül ülve, szépen elaludt; a másik kettő folytatta a munkát: az egyik magyarázott, a másik figyelt, míg egyszerre mind a kettőjüket fel nem riasztá az álmából felrettenő alak, aki akkor aztán majd feldöntött maga körül kalamárist, porzót és szamovárt.
Ilyenkor aztán mentegette magát vendége előtt.
- Lássa, kedves barátom, igen rossz alvó vagyok. Soha sincs egész alvásom, hanem elbólintok egy nap tízszer, tizenötször. S mindig rettenetes álmaim vannak, úgy jönnek elém, amint a szememet behunyom, akik velem vannak, azt mondják, öt percig szunnyadtam, én pedig azalatt megjártam Bécset, Prágát, s láttam a napfelköltét s a sötét éjszakát, és beszéltem százezer emberrel.
S azután meg nem lehet akadályozni, hogy mikor valaki rettenetest álmodott, azt el ne mondja, ha hallgatókra talál.
- S ez csak ebben az irtózatos évben van így. Ugyebár, Pálma? Azelőtt én igen jó alvó voltam.
Mit tudhatta azt Pálma? Ő éppen csak az irtózatos évben jutott olyan körülmények közé, hogy az atyja álmai fölött ébren őrködjék.
- De hát lehet-e azt csodálni? Mikor maga az ébrenlét is csak egy képtelen, hihetetlen, vad álom.
Akkor aztán az álomlátástól fölizgatott fantázia előhozza annak a nagy álomnak, a ,,48"-nak a tüneményeit, s azontúl nem lehetett vele másról beszélni.
Az egész endori bűvlátás, oly rémségesen, oly tüneményesen, oly zűrzavarosan tódult egyszerre a lelke elé, s ő azokból csak azt ragadta ki, ami lélekkínzó, ami jóslatterhes.
- Hihette volna ezt valaki, hogy azt a Bécset, azt az egyetlen császárvárost, ahová, mint a paradicsomba kívánkoztunk, úgy meggyűlöljük egyszer, mint a poklokat! Mi, akik jobban otthon voltunk benne, mint a németek maguk! Minő esztendő volt az! Minő napok! Minő éjszakák! Milyen volt minden egyes óra! És azok a pillanatok, amiknek nem akart vége lenni! Hallani a néptombolást az utcán, és látni a hivatalszobákban az érdemcsillagos férfiakat reszketve! A pékeket lóháton s a lovagokat parasztruhában, papucsban, futva! A diákok felcsapott kalappal csörömpöltek fel s alá a császári várlak lépcsőin, s mi, akik otthon voltunk benne, a hátulsó lépcsőkön sompolyogtunk alá.
Pálma kedvetlenül csettentett ajkaival. Az a szokása volt, hogy az asztal fölött, beszélgetés közben, a puha kalácsbélből gyurmát csinált, s abból azután, félig öntudatlanul, művészi ujjakkal mindenféle állatokat alakított, úgy, hogy asztalbontáskor egész kis menazseriával volt körülrakva. Most éppen egy kis házinyúl került ki az ujjai alól: tán eszmetársulatból. Nem tetszett neki ez az önlealacsonyítás. - Ferenc vette azt észre, s fel akarta emelni a grófot e meggörnyedésből.
- Gróf úr azonban egész az utolsó percig kitartott nehéz helyén.
Nem engedte az magát kiegyenesíteni.
- Hiszen menekültünk volna örömest, ha lehetett volna; de kémekkel volt körülfogva lakásunk, s nevünk azon megjegyzettek közé tartozott, akiket akkor fognak csak el, ha látják, hogy futni akarnak.
- Bizony, mi akárhányszor elhagyhattuk volna a várost - ellenkezék atyjával Pálma. - Legutóbb a Hunyadi-gőzössel, mikor legtöbb magyar ismerősünk elmenekült.
- De ugye, hogy azt a gőzöst is meghajigálta a nép; alig tudott ellapátolni a kőzápor közül. Aztán minden vagyonunkat prédára kellett volna hagynunk.
- Az sem tartott vissza! - feleselt a leány atyjával. - Hiszen tudod, hogy a ,,barikádok napján" mi történt?
- Ahán! Ahán! Mikor az a nagy kőtorlasz állt ott az István téren, aminek a tetejéről a prímás palotájának a második emeleti ablakaiba lehetett belépni! Meg a nagy ,,császártorlasz" tetejében a császár aranyrámába foglalt képével, körülkoszorúzva. Az rettenetes nap volt. Az éjszakát a várlakban virrasztottuk át együtt.
- Na és, látod, a nép nyitva találta palotánkat, minden cselédünk szétfutott: háznagyunk még a kulcsot is benne feledte a pénztárban. S a nép őröket állított a kapuk elé, hogy ki ne rabolhasson bennünket valaki. Emlékszel arra az óriásra, abban a kormos blúzban, aki ott állt a pénztárunk előtt, mikor harmadnap visszatértünk; - a császár nevenapja volt éppen, a nép a ,,Gott erhaltét" énekelte a barikádokrul, az óriás azt mondta neked: ,,Itt van a pénztára, gróf úr, vesszek el, ha egy húszas hiányzik is belőle!" Te egy marék arannyal akartad jutalmazni; nem fogadta el: arra kért, hogy adj neki egy pohár bort, mert tegnap óta nem ivott.
- De a későbbi lázadás, arról te nem is tudsz, az éppen a birtok ellen volt támasztva; mikor a proletárok vitriolba mártott szuronyokkal küzdöttek.
- S nem maga a polgárőrség verte-e őket le?
- Bizony nem is a katonaság ám. Az volt a legrettenetesebb, hogy a katonában nem lehetett már bízni. Mikor a ,,Verestoronynál" építették a torlaszt, a köveket a katonák lábai alól húzták ki. S a granátos lábhoz eresztett fegyverrel nézte azt, és egyet lépett hátra.
- Én nem tudtam félni egész az utolsó napig soha - szólt Pálma, éppen egy repülő galambnak adva alakot ujjai hegyével. - Nekem az mulatság volt. A bálokban szalagokat kötöztünk az urak karjaira, egyszer fehéret, másszor meg pirosat.
- Az volt a forradalom kezdete.
- A Karl Színházban újráztattuk a ,,Bemoostes Haupt" chariváriját.
- Az volt a folytatása. A charivari a színpadról az utcára vonult ki, s lett belőle egy infernális kórus, egy macska-boszorkányszombat!
- Hát mi is kaptunk belőle, s nagyszerű volt. Engem mulattatott - szólt Pálma, s összegyűrve a galambot, macskát kezdett belőle idomítani. - Nagyon sok tréfát találtam a bécsi forradalomban. Mikor az elfogott spicliket a kutyafogó szekérben szállították végig a városon, mikor a fehér galambok repkedtek a nagy fáklyászene lángfénye között, mikor a csemegepiac királyát detronizálták; - aztán a prédikáló kofákat s az átöltözött ligurianusokat, meg Nestroyt és Scholzot mint vártán álló nemzetőröket a hídfőnél; az utcán bivouacozó magyar jurátusokat, ahogy csárdást táncoltak a rakott tűz mellett, a cigány húzta nekik, mi meg kinyitott ablaknál zongoráztuk utána! Én az utolsó napig azt hittem, hogy ez az egész csak egy érdekfeszítő színdarab, s nem jutott eszembe, hogy féljek.
Ferenc azt gondolta magában, hogy hiszen amit ezek ketten itt beszélnek, az mind igaz: csak hogy nem a maga helyén használják az igazat. Ez természetesen még nem hazugság. Csak elleplezése a valónak egy avatatlan előtt.
S ehhez mindenkinek joga van.
A Temetvényiek nem tartoznak azt kitárni a járásuk szolgabírája előtt, hogy mi oka lehetett annak, hogy ők még akkor is ott maradtak a forradalmi Bécsben, amikor már minden más magyar arisztokrata család menekült onnan szerteszét, amerre látott; amikor már Ferdinánd grófnak minden befolyása megszűnt az új korszak új rendezőinél, amikor senki sem kért tőle többé tanácsot, sőt, mikor már az udvar is eltávozott onnan.
Az apa azt mondta, hogy ,,Azért nem jöttünk el, mert féltünk", a leánya azt, hogy ,,azért maradtunk ott, mert nem féltünk". S mind a kettőben volt igaz; hanem az igazi igaz mégis más volt.
És ennek is végére járt Illavay. Természetében volt már az - inquirálás.
Megtudta, hogy volt Bécsben egy feudális liga, mely az országgyűlésen törekedett megakadályozni a jobbágyi szolgálat eltörlését Ausztriában. Ez ott nem ment olyan könnyen, mint Pesten; ahol elég volt egy csoport diáknak felolvasni, hogy ,,Mit kíván a magyar nemzet?" - kívánja a jobbágyság eltörlését! - s arra a nemesekből álló országgyűlés rögtön azt felelte egyhangúlag: ,,Legyen meg!". Egy kérdőjelre, egy felkiáltójel. Az osztrák félnél sok comma, pausa, parenthesis és különösen sok macskaköröm (,,") jött még e kettő közé. A bécsi ,,constituante"-ban efölött nagy hadjárat folyt le. Voltak szabadelvű képviselők, akik azt vitatták, hogy fel kell szabadítani a jobbágyot, s aztán a váltságot fizesse az ország: - ezzel ellentétben a feudális képviselők abban erősködtek, hogy ha meg akarja magát váltani a paraszt, fizesse az úrbérváltságot a maga tarisznyájából. Voltak aztán paraszt-képviselők, akik meg abban a hitben lélegzettek, hogy fel kell ugyan szabadítani a jobbágyságot az úri hatalom alól; de azért ne fizessen váltságot senki. - Ferdinánd grófnak Morvában is nagy birtokai voltak az anyja után; s Bécsben ott maradásának a titka az volt, hogy a constituante-nak efölötti harcát igyekezett kedvezően eldönteni. Rá nézve ez a megmaradás kérdése volt. - Sok ember azért bátor a veszélyben, mert egy még nagyobb veszély nem engedi a kisebbtől félni. - És azután megbukott az egész parlamenti taktika. A legegyügyűbb módon bukott meg. - A paraszt-képviselőket igyekezett mind a két fél megnyerni. S a parasztnak nagyon sok esze van; kivált, mikor teszi magát, hogy nincs. Ezek morvák, csehek, rutének, illírek voltak; azt mondták, hogy ők együgyű tót emberek, nem is értik, miről van szó. Dehogynem értették! Csak ők tudták, mi a parlamentarizmus. Elígérkeztek mind a két félnek. Mikor aztán szavazásra került a hosszú vita tárgya, az első szakasznál, vajon fölszabadíttassék-e a jobbágyság, a feudálisok, a földesurak, az apáturak, az aranysarkantyús vitézek megrémülve látták, hogy az ő keresztes vitézeik: a parasztképviselők, mind egy szálig átszöknek a háromszín-szalagosok táborába, s megszavazzák a felszabadítást. Lett a szabadelvűek táborában nagy öröm! Akkor azután jött nyomban a második szakasz. Fizessen-e ezért az ország kárpótlást a földesuraknak? A feudálisok persze ellene szavaztak, mert ők a jobbággyal akarták fizettetni, de nem az ő ellenindítványuk került szavazás alá, hanem a szabadelvűeké. Akkor meg a structollas párt látta elijedten, hogy az egész szövetséges paraszthad átmegy a konzervatívekhez, s akkor meg ők buknak meg. Mikor meg aztán a feudálisok ellenindítványa került szavazás alá, akkor a parasztkövetek eltűntek a teremből, s a ház nem volt határozatképes. Akkor aztán a liberálisok és a feudálisok bámultak egymás szeme közé. Most aztán se pénz, se posztó! Nem így akarták ők azt.
S ezzel az osztrák nemességnek a fejére volt döntve a ház. Voltak, akik ezen segíteni akartak, s aztán - játszottak a tűzzel. S mikor aztán lángba volt borulva minden, akkor menekültek onnan, másra hagyva az oltást. Ez volt Ferdinánd gróf curriculum vitae-ja.
Ferdinánd gróf nem is képzelte azt, hogy ez a nagyfejű ezt kitalálhassa. De hiszen csak azért találta az azt is ki, hogy őrajta segítsen.
Egyszer ismét izennek Illavaynak, hogy siessen: nagy baj van. Ő már akkor az orvosságát is tudta a bajnak, s magával vitte, mint jó kuruzsló az egész patikáját.
- Nagy titok - szólt a gróf, midőn belépett hozzá Illavay. - Rajtam kívül még senki sem tudja. Még a leányomnak sem mondtam meg. Nem akartam elijeszteni.
Pálma grófnő pedig jelen volt, s e szóra neheztelést mutatott. Mintha ő volna az ijedősebb fél!
Ferenc kíváncsi volt rá, hogy vajon mit keres elő a gróf a hármas zárú szekrényéből, ami kézzelfogható valami, s ennek a dacára még sem valami?
A gróf egy vasgyűrűt mutatott elé, két ujja közé fogva.
- Látja ön ezt?
- Látom. Vasgyűrű.
- De látja-e a pecsétnyomóján ezt a három bevésett betűt: ,,U. S. S."
A gróf olyan prosopopoéiával mondta ezt, mintha nem kevesebbet várna Illavaytól, mint azt a rémületes felkiáltást: ,,Hát már itt is vannak?"
- S ezt én itt, a saját kertemnek a sétányán találtam - mondá a gróf, öklével együtt csapva le a klenódiumot az asztalra. Látszott az arcán az a hit, hogy most igen nagy dolgot mondott.
Ferenc a tenyerébe vette a leletet, s megforgatta egykedvűen, mintha mondaná, hogy biz ennél az ócska vasnál különb kincset is találhatott volna a gróf. Aztán Pálma grófnőre tekintett kérdőleg.
Az bosszúsan vont vállat; nem tetszett neki az egész gyűrűhistória.
- De tudja ön, hogy mit jelent ez a három betű? - kérdé a gróf, támadó előlépéssel.
- Nem tudom. Nem nagy archeológ vagyok.
- Ez a három betű annyit tesz, hogy ,,Ud Szlovenszké Szvornoszti".
Illavay még erre sem akart elájulni.
- De hát tudja ön, mit tesz ez? ,,A szláv szvornoszt tagja". Tudja ön, mi az a szvornoszt? Az a legrettenetesebb minden titkos szövetségek között. Mikor Bécsbe lejöttek a prágai szvornoszt-tagok, azok nem fraternizáltak se magyar diákokkal, se németekkel: gúnyolták, szidták mind a kettőt; azok nem barátjai senkinek: se úrnak, se parasztnak, se katonának; egy céljuk van csak: lerontani mindent, ami fennáll; kiirtani mindent, ami nem szláv. Egész Béccsel mertek dacolni: még az aulát is magukra lázították! Azoknak volt az ismertetőjelük egy ilyen vasgyűrű; ezzel a három betűvel. - Én egy év óta mindenféle genre-ét a rebelliónak végigtanulmányoztam szemléleti úton. Láttam a munkásokat fellázadni a gyárosok ellen, a diákokat a katonák ellen, a katonákat egymás ellen, a proletárokat a nemzetőrök ellen; láttam kenyérrebelliót, actiarebelliót, de a szvornoszt féktelenkedéséhez hasonlót nem láttam! - S már itt vannak a közelünkben. Ez a gyűrű a tanújele.
Ferenc meg volt felőle győződve, hogy mindezt csakugyan látta a gróf, s hogy a szvornoszt csakugyan rettenetes állat, mikor eleven, hanem arról is világos hite volt, hogy a grófnak van ezzel az önijesztgetéssel valami távoli célja, aminek az útját egyengeti most.
Pálma meg az ő arcáról olvasta le ezt a gondolatot. S restellte a helyzetet.
- Ugyan, atyám, ne csinálj belőle túlzott aggodalmakat. Hiszen tudod, milyen nevetséges kimenetelük lett Bécsben is ez embereknek.
Erre már éppen indulatba kellett jönni a grófnak.
- Igen. Bécsben! Az intelligencia székhelyén, ahol a túlnyomó többség a német, de várd el csak, hogy mi lesz belőle, ha ide, a mi vidékünkre bekap a szvornoszt, ahol csupa tótok lakják az egész vidéket.
De már ezt nem engedhette Ferenc, hogy az ő tótjait bántsák.
- Legyen megnyugodva a gróf, ha az egész világ egy hullámzó tengerré válik is, ez a mi vidékünk megmarad szigetnek; s ha jön olyan idő, amikor mindenki elpártol is a zászlójától, ez a nép el nem árulja hazáját és eddigi vezéreit soha. Itt és csak itt, nyugton alhatik a gróf, mert hívei között van, akik vérükkel is meg fogják védeni. Máshová bármerre menjen is, nincs biztosítva a vak sors szeszélyei ellen.
Észrevette, hogy többet is mondott, mint amennyit kellett volna, s tréfás hangulatba csapott át:
- Hát hiszen hozza ide az ujját az, aki ezt a gyűrűt elvesztette róla - én majd a körmére koppintok!
- No, no, uram, a szvornoszt ,,sok"!
- Én ,,több" leszek. Hanem hát, ha megengedi a gróf, térjünk át arra a komoly dologra, amiért idehívatott.
- Hisz ez volt az.
- Ez a vaskarika? No, ennél én hát sokkal komolyabb dolgot hoztam. A magyar kormány elhatározta az úrbéri kárpótlások országos adóssággá tételét, s én vagyok megbízva e megyében a kárpótlási tervezet kidolgozására.
- Nagyon szép, kedves barátom; de mit nyerünk mi azzal, ha ez el van is határozva, s aztán időközben a magyar kormány parlamentestül együtt elmegy oda - ahova a bécsi Wohlfahrtsausschuszok elmentek?
- Sokat. Mindent. A jobbágyságot, amit a magyar törvény megszüntetett, semmi hatalom vissza nem állítja többé; s az egyszer elfogadott kárpótlást, akárki legyen úr ebben az országban, teljesíteni fogja. Egyébiránt olyan könnyen nem bukunk ám meg.
A főúrnak a termete kezdett felmagasodni. Kíváncsivá volt téve.
Most azután felhozatta Ferenc a kidolgozott munkálatát, s meg hagyta azt tekinteni Ferdinánd grófnak és Pálma grófnőnek.
Nagyon érdekes olvasmány volt az. Az utolsó szó ez volt benne: ,,egymillió".
Egymillió. Ez az egy szó, amire nincsen kádencia.
Ennyi volt a nyerendő országos kárpótlás úrbérválság fejében a Temetvényi család részére.
Az egész lemenő hold - újra fenn a láthatáron!... Íme, az elsüllyedt palota újra kiemelkedik, mintegy varázsszóra, a címeres erkélyéig, a díszlépcsőzetéig, egész a küszöbéig! A nagy családi név újra feltündököl; a gazdag ember ínsége megszűnik! S mind ez itt áll készen; nem kell hozzá egyéb - csak egy kis hűség.
Temetvényi Ferdinánd nem bírta eltitkolni kedélye gyökeres kigyógyulását az alapos értesülés után. Nem aludt el már beszéd közben minden óranegyed alatt, nagyon eleven lett. Még ébren sem látta a rossz álmokat, amiket máskor sorba mesélt. Bort hozatott a tea mellé: régi, félretett palackokat; s ott hagyták a teát, poharaztak. Pálma grófnő leült a zongorához és csárdást játszott, a gróf a vacsora végén még áldomást is mondott arra a bizonyos nagy hazafira, aki, mikor Bécsben járt, a Mehlmarkton megállva, egy gyermeket a karjára vett, s azt mondá: ,,Ezeké a jövendő szabadság országa!" - Vendége kitalálhatá, hogy ki volt a felköszöntött, azért, ha a nevét nem mondta is ki a felköszöntő.
Egészen meg volt gyógyítva a gróf e naptól fogva. Még az U. S. S. betűs vasgyűrűtől sem félt többé. - Olyan nagy kuruzsló volt ez az Illavay...









Jókai Mór: Akik kétszer halnak meg


Amiért nincs köszönet
Másnap alig akarta elereszteni Illavayt a gróf.
- Mikor jöhet el megint? - Két nap múlva? Három nap múlva? De egy hét alatt bizonyosan!
Mihelyt a gróf kívánni fogja.
De hiszen várhatta azt Illavay. Ki volt már gyógyítva a beteg.
Hamarább, mint a hét letelt, Pálma grófnőtől kapott egy levelet. Nemigen volt ,,édes levél". Ez állt benne:
,,Amíg én nem hívom, addig, kérem, ne jöjjön hozzánk."
Furcsa levél! - Visszafelé invitálás!
Ott valaminek történni kellett.
Azonban nem sokat törhette ezen a fejét, mert ugyanazon postával érkezett egy másik levele is, Koczur szépséges kézvonásaival, amibe csak ennyi volt öklözve:
,,Pátrónus uram! Siessen, ha jó dolga van. Soma barátunkat főbe akarják lövetni. Itt vagyunk Szélaknán. De visznek bennünket odább - vason -, amíg haditörvényszéket kapunk."
- Tyhü! Lánchordtát! - kiálta föl Ferenc. - Megmondtam, hogy valami bolondot csinál az a fiú! s ez a mamlasz nem írja meg egy szóval sem, hogy mi történt.
Rögtön befogatott a szánkóba, s míg az elkészült, írt az alszolgabírájának, hogy végezze helyette a teendőket, aztán a bundájába vetette magát, s nyakába vette a szomszéd vármegyét.
(A hajdút ezúttal jónak látta nem vinni magával.)
A legelső állomásnál, ahol megetettek, alig szállt le a szánkóból, röptiben elfogta, azon bundástul, egy hosszú kabátú és hosszú szakállú polgártárs, aki szörnyen elkezdett hálálkodni Ábrahám, Izsák és Jákob Istenének, s igyekezett Illavay téli kesztyűit megcsókolni, amért ez a nagy szerencse történt vele.
Ferenc ráismert a polgártársra. Rokomozer volt az: a derék ember, akinek az volt az életfeladata, hogy faluról falura járva, az emberiség által elnyűtt vászonmaradványokat összegyűjtse. Ezt természetesen ismerte három vármegye.
- No, Rokomozer, hát mért örül olyan nagyon az én láthatásomnak?
- Mert éppen csak úgy küldi elém a Mindenható a tekintetes urat, mint Illés prófétának a tüzes szekeret! Éppen most jövök a táborból, s a tekintetes úrért imádkozom az egész úton.
- Hát mit keresett a táborban?
- Mit kerestem? Mit kerestem? Egy kis pénzt kerestem. Egy pár láda flanellinget vittem utánuk. Tudtam, hogy szükségük lesz rá. Szegények majd megfagynak ebben a kriminális hidegben; abban a vékony kis honvéd-atillában; némelyiknek köpenyegje sincs.
- No, hát jó kelete volt a flanellingnek. Hát az én öcsémet nem látta-e?
- Jaj, dehogynem láttam! Lehet is azt nem látni! De bár sohase láttam volna! Oda van, vége van! Siessen, szabadítsa meg a tekintetes úr, amíg nem egészen oda van!
- S vele együtt önnek is az egész nyeresége a flanellrekliken.
- Ejnye, de kitalálja a tekintetes úr.
- De hát minek adott neki kölcsön. Nem megtiltottam már elégszer?
- Hát mikor olyan szépen tudott sírni. Meg is ölelt, meg is csókolt, amikor meglátott. Aztán a második szava mindjárt az volt, hogy neki pénz kell, sok: mert különben főbe lövi magát. Elvesztette a kompánia pénzét, bugyellárisostul; ha helyre nem teszi, meglűnek neki. Mondtam, hogy nem adok én magának pénzt, úrfi; mert maga még nem nagy kóró (értsd: nagykorú); de megesküdött rá, hogy a generális becsületszavára mondta neki, hogy amint a főkormánybiztossal beszélhet, azonnal kinevezteti nagy kórónak; mert akkor ő kezébe kapja a birtokát, s maga állít ki egy lovascsapatot, elül-hátul megvasalva. Hát elhittem neki. Odaadtam, ami pénz volt nálam, felét. Adott róla írást. Másnap megint megfogott. Szerencsétlenül járt az éjjel: a kártyán mind elvesztette a pénzt. Most már igazán agyonlövi magát, ha a többit is oda nem adom. Hát mit csináljon az ember? Hiszen nem vagyok kőből! Mikor olyan szépen tud sírni. Még olyan szépen nem láttam senkit sírni, akinek kard volt az oldalán. Odaadtam a másik pénzt is. Harmadnap hallom, hogy valami rossz fát tett a tűzre; vasra verték, profusznak adták, s akarják fejbefelé lövöldözni. Isten a világon! Az én flanellreklijeimnek az ára! Nem merek hazamenni a feleségemhez! Mind a hét gyerekem földönfutó lesz, ha az úrfinak a fejébe belelőnek. Nem bánom, lőjenek el mellette jobbrul is, balrul is; de csak bele ne egészen. Minek az a bolondság. Siessen a tekintetes úr, amíg meg nem teszik.
- Jól van, Rokomozer, hát csak üljön föl ide énmellém, aztán majd vezessen útba; ön már tudja, hogy merre lehet feltalálni a magyar tábort?
- Megtalálni! Megtalálni! De odatalálni! - sopánkodott a hosszú szakállú polgártárs. - Mindenütt útban vannak a császári ármádiák: iszonyú lovas, meg ágyú! Aztán minden embert elfognak, aki rajtuk keresztül akar menni.
- Majd elkerülünk valamerre, ahol a falunak nincsen szája.
Ferenc sietteté a kocsisát, s maga mellé ültetve a polgártárst, annak az útmutatása szerint nekivágott a világnak. Könnyű volt most. A szánnak nem kell országút, a szép hómező torony irányában járható; ha egyszer-kétszer bedőlnek is az árokba, mulatság az, nem törik bele se csont, se kerék; a Nyitrán és a Garamon át pedig mindenütt híd van jégből. Csak akkor pihennek meg, mikor a nap lemegy, s a hold még nem jön fel: egy szőlőkert ajtó nélküli kunyhójában. Ott sem alhatnak, mert vigyázni kell, hogy a lovakat le ne vágják a farkasok, amiknek a vonítása kihallik a berekből. Legnehezebb munka az előfogatváltás. Avégett Rokomozernek kell begyalogolni a faluba, s megvesztegetni nagy pénzzel egy-egy forspontos gazdát, hogy jöjjön el a szomszéd határig fuvarba. A Garamon túl már az utolsó hajtásra alig lehetett így is kapni vállalkozót. Egy hazatérő osgyáni fazekas hagyta magát utoljára is rábeszélni, hogy az üres szekere elől kifogja a három lovát, s azt a szolgabíró úr szánkója elé befogja. Az is beszélt rémséges dolgokat, hogy milyen lehetetlenség most a sok vértescsapaton keresztül a magyar táborhoz eljutni. Illavay adott neki még egy százast, s mindjárt lehető lett minden.
- Bizony Isten, annyi pénzt elherdál a tekintetes úr ezen az úton, amennyiért három ilyen úrfit lehetne készen venni. (Ő nyilván csak annyira becsülte az úrfi effektív értékét, amennyivel az őneki adósa volt.)
Tehát ismét neki erdőnek, bereknek!
Az osgyáni fuvaros pedig nem volt ezen a vidéken otthon. Az utazók úgy eltévedtek utoljára, hogy meg kellett állni, tájékozniok magukat.
- Jó helyen járunk - mondá Illavay. - Hallja ezt, Rokomozer?
- Én hallom - mondá az, és reszketett a hosszú szakálla -, de csak a fuvaros is meg ne hallja! Jó, hogy le van kötve a sipkája a két fülére.
Amit olyan jó volt az egyiknek hallani, a másiknak meg nem hallani, az egy kis ágyúzás volt.
- No, hát most csak arrafelé hajtsunk.
Amint aztán a szőlőhegyek közül, árkon, bakháton keresztül kiértek, egyszerre megnyílt előttük a tájék.
Ismerős táj.
Szemközt csalitos halmok; balra, a jegenyefákkal jelölt út mentében egy úrilak, beárnyékolva zúzmarás fenyőfákkal. Az úrilak kéményei füstöltek; hanem a csalit halmai is füstöltek, de nem a kéményektől. Ott egy kis ütközet volt.
- Itthon vagyunk már - sóhajta fel Illavay.
- Itthon bizony - rebegé Rokomozer. - Az ott a dolnavári kastély.
- Az ott a magyar tábor.
- Jó lesz sietnünk félre az útból; oda a kastélyba. Nagyon szívesen látják ott a tekintetes urat. (Ott lakott az elpártolt menyasszonya.)
Hiszen még csak annak az ismeretes tájképnek a látása volt hátra, hogy Ferencet neki vadítsa.
- Nem a dolnavári kastélyba, atyafi, hanem oda, ahol az a sok apró füst látszik.
Az a sok apró füst a magyar utóhad csatárláncát jelezte. Egy Congrève-röppentyűtelep egy kopár halmon fölállítva, hosszú, sistergő ívekben röpíté a lövegeit azon csalit felé, ahonnan a fehér füstfoltok föllobbantak; a gránátok ott pukkantak el a sűrű bozótban.
- Odamegyünk! Jajt kiáltok! - ordíta fel Rokomozer. - Akkor én leszállok a szánkóból.
A fazekas éppen ellenkező véleményen volt, ő nem száll le a szánkóból; de egy tapodtat sem megy odább. Ő maga is cserépből van, mint a lábasai, azzal a különbséggel, hogy azoknak három lábuk van, neki csak kettő: ő olyan helyre, ahol vasedénnyel főznek, nem megy.
- Hogy adja kend hát a lógós lovát? - kérdé Illavay. Az mondott valami képtelen összeget.
Illavay kifizette neki, s rögtön kezdte a lovat kifogni a szánkó elől.
- Mit akar a tekintetes úr! - jajgatott Rokomozer. - Csak nem akar szőrin, nyereg nélkül felülni erre a lóra? Csak van esze, hogy nem lovagol oda, ahol innen is lőnek; túlról is lőnek?
Illavay nem felelt már senkinek semmit; egy elbúsult pillantást vetett az útféli kastély felé; azzal fölvetette magát a ló hátára.
- No, tekintetes úr - mondá Rokomozer -, amilyen igaz, hogy élek; ezt még nem tette meg soha senki az édes testvéréért, amit a tekintetes úr megtesz azért a rossz kölyökért. Ne menjen oda. Hagyja elveszni, ha már veszni indult. Nem kár érte. Csak a föld terhe lesz. Hadd vesszen oda az én pénzem is; hiszen kevés volt; nem sok volt; majd megfizeti az Isten. Ugyan ne tegye azt a bolondot, hogy érte menjen ebbe a nagy bombardírozásba. Ha tudná a tekintetes úr, hogy szidja, mocskolja a tekintetes urat a gézengúz! - Bizony mégis elmegy! - Ez aztán a csodaember.
Illavay nem hallgatott semmi beszédre; megvagdalta a gyeplőszárral a lógóst, s azzal nekivágtatott a bolondjának; s olyan szerencséje is volt, se röppentyű, se puskagolyó nem tett kárt a lovában: magára nem gondolt.
Így találta meg, amit keresett, a magyar tábort. Az éppen visszavonulóban volt. Ilyenkor mindenki haragos. Kérdezősködéseire alig akartak választ adni. Nagy nehezen megtudta, hogy az a huszárezred, amelynél ő szépen beassentálta, felequipálta Soma úrfit, valahol a Tiszavidéken jár; tehát ezt elcsapta magától az úrfi. Most aztán keresheti őt, akár egy tűt a szalmakazalban.
A visszavonulás folytonos csatározás közben egész nap tartott, estére mind a két fél éjjeli szállásra vonult vissza. Huszonkét fok hideg volt odakünn a mezőn.
Nagy baj volt, hogy Rokomozer elmaradt, aki valami tájékozást tudott volna adni, hanem aztán segített a jó sors ezen a bajon is, a megpihenő táborban híre futamodott az öccsét kereső nagybátyának, s ez a nyakára vezeté a hű Sancho Panzát. Megkerült Koczur.
Az is gyalog honvédruhában állt elő; pedig azt is lóháton eresztette el Illavay.
- Hát ti megettétek a lovaitokat?
- Csak megittuk. Régen volt az. Még Pesten elfogyott. Soma úrfi azt mondta, hogy neki lőcslába lesz, ha soká lovon ül, s áttétette magát a gyalogsághoz; engem pedig felavandzsíroztatott privatdienerének.
- Hát ott aztán jobb dolga volt a lábának?
- Jobb ám, mert felült egy bagázsiás szekérre, s úgy vitette magát tovább. Egyszer aztán a fővezér kiadta a napiparancsot, hogy amely gyalogsági tisztet még a poggyászszekérre felrakodva találnak, húzzák le, s ott mindjárt az útfélen fizessék ki farmatringgal.
- S ezt természetesen a legelső sorban megszolgálta és megkapta az én öcsém?
- Megszolgálta, de ő nem kapta meg, hanem én. Együtt kaptak ott bennünket, s mert az úrfi azt mondta, hogy ő beteg: hát az ő porcióját is nekem fizették ki.
- Ebben aztán megnyugodtatok mind a ketten?
- Én meg, de az úrfi nem. Megharagudott, hogy így mer bánni valaki egy Apátváry Somával, s nekiment a fővezérnek, és kihítta párbajra. Ezért aztán elfogták, vasra verték: itt ül a porkolábnál. Csak arra várnak vele, hogy egy nap elég időt engedjen az ellenség a haditörvényszék-tartásra, rögtön ferhelybe veszik, s aztán megexequálják.
Illavay még csak azt a különös kérdést intézte Koczurhoz:
- Mi a kedvenc nótája most a fiúnak? (Mert mindig szokott valami nótát dúdolni magában.)
- Az, hogy ,,Boldog az a pillantás, melyben megláttuk egymást".
- Van itt cigány a táborban?
- Hogyne volna. Mégpedig jó banda.
- Kéznél kell őket tartani. Itt a pénz.
Illavay addig bolyongott, míg rátalált a dandárparancsnokra.
Az igen kevés szavú férfi volt. Amint az Apátváry nevét említette Ferenc, rögtön felelt rá.
- Holnap haditörvényszék elé fog állíttatni.
- De csak nem lövetik főbe?
- Nem. Lógni fog!
- Kérem. Tábornok úr.
- Lógni fog. Alásszolgája.
Azzal becsapta az orra előtt az ajtót, nem lehetett vele többet beszélni.
Ferenc azután elindult a hadbírót fölkeresni. Késő éjjel volt, mikor rátalált. - Szerencsére annál egy kis parázs-ferbli volt, kedvfelderítésre. Illavay kihúzta őt a helyéből, s kényszeríté az ő dolgára felelni. Mi lesz Apátváry Somával?
- Hát annak már cupász. Azon még a négy disznó sem segít. Hazamehetsz bátran a párticédulájával.
- De hisz az csak egy hóbort volt tőle, hogy a fővezért párbajra kihítta, ezért legfeljebb ki kell őt nevetni.
- Az ám; ha csak az volna a hiba. De tovább is van a dolog, amit még neked nem mondtak el. Hát a drágalátos öcséd azt tette, hogy mikor főbelövéssel biztatták, papot kért utolsó vigasztalásul. Van itt velünk egy baranyai lévita; odaküldtük hozzá. Akkor azt mondta, hogy őneki nem kell kálvinista pap, mert az ő anyja pápista volt, apja pedig reverzálist adott; ő csak visszaélés folytán lett kálvinistának nevelve. Ő meg akar gyónni. Hát aztán odaküldtük neki a pátert. Annak aztán gyónás helyett azt az ajánlatot tette, hogy ha szerez neki valami barátruhát, s abban őt segíti megszökni az ellenség táboráig, hát akkor ő pápistává lesz, beáll szerzetesnek, s minden vagyonát a kolostorokra hagyja. A tábori pap erre dühbe jött, s feljelenté az árulást. Mármost aztán ahelyett, hogy főbe lövetnénk, felakasztjuk.
- De hiszen láthatjátok ebből az egészből, hogy bolond.
- Annál kevésbé kár érte. Hadd vesszen el. Azt mondják, óriási birtok vár rá; s a rokonai derék, okos, becsületes emberek, akik örökölni fogják. Ez is jól jár, ha elvégzi a földi dolgát, azok is jól járnak. Szervusz, pajtás.
Ez az utolsó biztatás esett leginkább zokon Illavaynak. Hadd pusztuljon el a bolond: lesz egy derék, okos, becsületes ember, aki utána örökölni fog.
Vádolta a lélek, hogy minek engedte őt erre az útra jönni. Rá kellett volna zárni az ajtót vagy lekenyerezni szép szóval az otthon maradásra. Meg volna átkozva az egész élete, ha az megtörténhetnék.
Addig lótott-futott, amíg megtudta, hogy ki lesz a haditörvényszék elnöke.
Egy derék, kedélyes erdélyi úr volt. Őrnagy a honvédeknél. Arról a vidékről való, ahol az ,,o" betűt nem ismerik. Nagyon barátságosan fogadta Illavayt, s mosolygott az egész előadásán. Hanem végül azt mondta neki: ,,Hát biz az, barátam, meghal egy kicsit".
- De uram, gondolja meg, hisz ez egy őrült! Lehet-e egy hóbortost halálra ítélni!
- Habartas! Habartas! Hisz azt minden ganasztevő mandhatná, hogy ő habartas. Hát ki fagja azt mast megvizsgálni? Mi csak nem állhatunk neki micrascapiummal a két szemének, hagy ki van-e tágulva a pupillája.
- Jól van; én meg fogom önöket győzni arról, hogy ez a fiú nem beszámításképes. Mikor ül össze a haditörvényszék?
- Ebben az arában mindjárt.
Illavay továbbment.
Az első dobpördülés jelt adott, hogy a haditörvényszék egybeült már. Előhozták a delikvenst, s bevitték a törvényszék elé. Egészen tompa, fásult volt. A kérdéseket, amik hozzá lettek intézve, vagy nem hallotta, vagy nem felelt rájuk.
- Megátalkadatt ganasztevő! - mondogatá az elnök.
Egyszer csak az ablak alatt megszólal a cigányzene: rárántják a ,,Boldog az a pillantás"-t.
Erre a hangra a vallatott rab kőmereven bámuló szemei egyszerre felvillannak, s tétova repeséssel kezdenek el ragyogni az ajka összecsücsörödik: eleinte csak fütyörészve kezdi kísérni a nótát, azután magában dúdolja a dallamot, utoljára, mintha nem volna itt haditörvényszék, bíró, porkoláb; nem törődve a hadbíróval, vallatással, protokollummal, halálítélettel, nekiereszti a fejét jobbra-balra, s rázendíti kedve szerint, hogy ,,Boldog az az óra is!", s amellett látszik az arcán, hogy ő most semmit sem tud arról, hogy dalol.
Az elnök csak rácsapott a tenyerével a protokollumra, s aztán nagyot rivallt a bűnösre.
- Hiszen maga baland! Hiszen magának nincsen sütnivalója! Takaradjék maga a pakalba. Hiszen maga nem katanának való.
Az egész haditörvényszék egyhangúlag azt kiáltá, hogy hisz ez az ember bolond! Ki kell ezt kergetni a táborból!
Az elnök széttépte az ítéletet, s odadobta Soma úrfinak a fejéhez. Aztán hívatta Illavayt.
- Na, itt van a drágalátas uraöccse. Elteheti ecetbe, alajba vagy a Vörös taranyba, ahagy jabban akarja.
A hős maga csak bámult, szilaj tekinteteket vetve mindenfelé. Semmi érzékenykedés nem vett rajta erőt. Nem érzett hálát senki iránt afölött, hogy a fejére kimondott halálból ily rögtön megszabadult, inkább az az indulat látszott a szívébe visszatérni az életszikrával, hogy szeretné sorba megmarni ezeket a röhögő alakokat itt mind, hogy ragadna el a harapásától azokra is az ő nagy baja, amiért úgy nevetnek rajta.
S akit legkevésbé akart meglátni, az a megmentője volt. Egyet morgott, mikor elment mellette.
- Aztán azt a másik balandat is vigye el magával az úr mondá az őrnagy Illavaynak -, azt, amelyik ennek a párja. Mert nekem az sem kell. Háram katana helyett eszik, s négy helyett szalad. Vigye el mind a kettőt.
De nem adták azt csak úgy ingyen. Ezért meg is kellett szenvedni. Azok a többiek ott mind derék vitézek voltak, akiket a lelkesedés vitt a harcba, akiket a keserű hazaszeretet melegített, amíg a kezük odafagyott a puskához, ifjak, akiket még szeret az élet, s akik már szeretik a halált. - És ezek között kellett Illavaynak a maga védencével vesszőt futni. Hangzott előtte, utána a gúnyos élcelés.
- Par nobile fratrum.
- Ha már viszi a majmát, mért nem veszi a nyakába? Elég nagy medve hozzá!
- Derék verbunkos ez! Nemhogy hozna, hanem még visz el innen.
- Ne bántsátok az istenadtát, hátha felesége a komlókaró, elszökött tőle férfiruhában, s utánajött érte.
- Szégyen, gyalázat az ily vasgyúrónak: ahelyett, hogy puskát ragadna, s közénk állna, még idejön másokat megfélemlíteni.
Ferenc úr csak a gallérjába húzta a fejét: ez bizony mind megérdemlett suttyongatás volt, mert ő bizony elbírna egy mangalétát, de hát nem tehet róla, ha katonai erények nélkül született. Nem is képzeli, hogy el tudna sütni egy puskát egy ember ellen, aki ellenség. Ha megsebesítené, bizonyosan odafutna hozzá a sebét bekötni.
Megszaporodott a mulatsága, mikor Koczur is odakerült hozzájok harmadiknak.
- Itt van a drágalátos lóherlevél!
Egy csoport honvéd éppen akkor jött be a mezőről, ahol derekasan összeverekedtek az ellenséggel; féktelen jó kedvükben voltak, a mellettük elhaladó három gyászvitézt meghajigálták hólabdákkal.
A cigánybandát meg felbiztatta valaki, hogy menjen mindenütt a nyomukban, és kísérje őket az ,,Oh du lieber Augustin" nótájával. Azt is tűrni kellett.
Pedig idő telt bele, amíg házról házra jártak, valami szállítóeszközt keresni, amin tovább menjenek. Kisebbszerű német város volt az, aminek a polgárai lelkesült hazafiak voltak; egy német sem akart a gyászvitézeknek kocsisa lenni. Utoljára Ferenc kénytelen volt egy fakó szánt fonott kassal megvenni a gazdájától, abba azt a lovat befogni, amin idejött. A két exvitézt fölpakolta a saroglyába, maga meg beállt kocsisnak, úgy hajtott ki egy lóval a táborból. Volt is olyan kacagás fölötte, hogy soha komédiás annál nagyobbat nem aratott piaci publikumtól.
De Ferenc nem érezte ennek a keserűségét; az ő Sámson testében egy gyermek szíve volt. Ő csak az afölötti örömével volt tele, hogy íme, megszabadíthatta hát azt a fickót, aki az ő kedves rokona, akinek a gondviselése őrá van bízva, s aki ha most itt nyomorultul elpusztult volna, s aztán neki kellene annak a nagy birtokait örökölni, soha a saját lelkével ki nem békülhetne. Hogy merne még valaha az elé a tükör elé lépni, amelyik azt mondaná a szemébe: ,,Veszni hagytad az öcsédet; azért, hogy a vagyonát örököld!"
Úgy meg volt elégedve magával!
A saját bundáját ráadta a drága ifjúra; magának elég meleget szerzett a lovat hajtani, amelyik nem volt a rúd mellé szokva, s hátrált, rúgott, megállt.
De csakhogy megvan a rajkó!
Várta is az egész úton, hogy legalább annyit fog majd mondani, hogy ,,köszönöm, kedves bátyám!" De biz annak úgy be volt fagyva a szája, hogy naphosszat nem jött ki rajta egy szó. Valamiben töri a fejét.
Délre csakugyan elvergődtek valami faluig, ahol állomást lehetett tartani. Nagy kerülőt kellett tenniök fölfelé, mert a hátuk mögött nagyon zavaros világ volt.
Itt azután Ferenc körülkapta a korcsmáros, s rábeszélte nagy alkudozás után, hogy fogasson be a szánjába, s vitesse őket egy várossal odább. Azalatt, amíg ő felszerszámozni segített, Soma úrfi meg Koczur az utolsó falatig fellakmározták a paprikás csirkét; Ferenc úrnak nem hagytak egyebet, mint szalonnát, kenyeret. De hiszen az is nagyon jó.
Azazhogy nagyon jó volna, ha az ember békében megehetné. De alig ült le Ferenc az asztalhoz, s alig mártotta bele a paprikába az első késhegyre szúrt fagyos szalonnát, amint Soma úrfi egész tüntető zajjal kelt föl az asztal mellől, s aztán büszkén kikorcsolyázott a szobából, maga után intve Koczur barátomat is.
Ferenc bizony nem kérdezte tőlük, mi bajuk.
Két harapásnyi szalonna után ismét bejöttek mind a ketten, feltett sipkával, kard az oldalukon. Koczurnak a kezében egy pár nyeregpisztoly.
Ott megállt Soma úrfi a szalonnázó nagybátya előtt, egyik tenyerét az asztalra terpesztve, a másikat a csípőjére nyugtatva.
- Uram! - kezdé erőltetett, haragos hangon. - Ön engem halálosan megsértett. Ön engem bolondnak nyilvánított a haditörvényszék előtt. Az Opatovszky-Apátváry név nem tűri el ezen szennyfoltot. Ezért ön meg fog velem verekedni életrehalálra. Itt a pisztolyok. Válasszon közülök.
A szekundáns odalépett Illavay háta mögé a két pisztollyal, s azt súgá a fülébe:
- Ne féljen a tens úr. Kenyérgolyóbisokat tettem beléjük. Illavay ráförmedt Koczurra kegyetlenül.
- Ejnye, már micsoda perfídia ez? Hát illik a szekundánsnak az ellenfél fülébe sugdosni? Kikérek minden cimboráskodást. Opatovszky-Apátváry Soma úrnak tökéletes igaza van, amidőn tőlem felvilágosításokat kér. Mert ugyebár, tisztelt uram, a lovagiasság szabályai szerint méltóztatik azt tudni, hogy a kihívás mindig alternatívával jár; vagy felvilágosítást kell adni, vagy megverekedni.
- Igen! Igen! - helyeselé Soma úrfi, vérszemet kapva azon, hogy meghátrálnak előtte. - Halljuk a felvilágosításokat! Aztán folyjon a vér.
- Hát, lássa, kedves Opatovszky-Apátváry Soma - szólt Ferenc, egy újabb darab szalonnát szelve le a szegedi bicskájával (még azt is meg akarta enni halála előtt) -, tehát az egészen igaz, hogy ön igen előkelő családból való, de már megengedjen, szent Dávid király még önnél is magasabb családból való volt, azért mégsem tartotta szégyennek, mikor észrevette, hogy Ákis király meg akarja öletni, bolondnak tettetni magát.
Soma úrfi erre féktelen kacagásba tört ki.
- Szent Dávid király, hahaha!
Azzal vége volt a haragjának, odaborult a szalonnázó nagybátya nyakába, ,,Bizony csak nagy bolond maga! Tökéletes bolond; nem lehet magával összeveszni!"
S úgy el tudott kacagni Ákis királyon meg szent Dávid királyon, mint egy gyerek.
- Hallja, ha én megkapom a nagykorúságot...
(Szokása volt, hogy ha a fantáziája valami hazugságba belesegítette, mire azt két-három embernek elmondta, már maga is hitte, hogy igaz:)
- Hát ha én megkapom a nagykorúságot, akkor én magát megfogadom - udvari bolondomnak.
- A bizony nagyon jó lesz.
- De nagyon jó fizetést adok ám. Mi fizetése van most a tútorságért?
- Semmi.
- No, hát én tízszer annyit adok!
S ezt ő nem élcből mondta. Komolyan meg volt felőle győződve, hogy ha a semmit megátalkodottan sokszorozzák maga magával, utoljára mégiscsak nagy summa jön ki ebből.
- De hát akkor aztán Koczur barátunkból mi lesz?
- Óh, azt is megtartom udvari bolondnak. Hétféle udvari bolondot fogok tartani. Ezt már én kigondoltam szépen. Az egyik olyan lesz, aki a kutyaugatást tudja utánozni, s a kutyákat összeveszíti; a másik lóháton komédiázik, az orrán póznát balancíroz; a harmadik olyan bolond lesz, aki versben tud beszélni; a negyedik, aki a szájával muzsikál, trombitál, hegedül, pikoláz; az ötödik ezermester lesz, elchangírozza egyik embernek a fejét a másikéval; a hatodiknak az a dolga lesz, hogy a többiek bekenjék a képét, s eldöngessék, aztán ordítson, de úgy, hogy nevetni lehessen rajta; magának pedig csak az a dolga lesz, hogy mindig vicceljen, egyebet ne csináljon, csak vicceljen.
- No, az bizony jó hivatal lesz. Hanem hát mármost erősítsük meg magunkat mind a hárman, s legyünk okos emberek addig az ideig, amíg Petrőcfalvára hazaverekedünk, mert ha elcsípnek bennünket ezekben a honvédatillákban, majd nem hiszik ám el, hogy csak tréfálunk, s egymás bolondjai vagyunk.
Az intés használt; Soma úrfi bele hagyta magát burkolni a bundába s föltétetni a szekérre. Ott azután a sok kiállott ijedtségtől meg a hevenyében bevágott bortól el is aludt azonnal.
Illavay nagy gyönyörűséggel nézegetett rá vissza a kocsiülésből: milyen szépen alszik - a drága kincs!









Jókai Mór: Akik kétszer halnak meg


Orol Krivánszky
A fergeteg elvonult a vidékről.
Villámlott, dörgött a Tisza, Duna partján: az nem látszott, nem hallatszott ide.
Ferenc szerencsésen hazaérkezett a védencével, s otthon aztán föltette magában, hogy többet nem ereszti ki a szárnyai alól, akármit határozott is a vármegye.
Azt hitte, hogy majd megszoktathatja szép szóval, jó bánással, szelídebb mulatságokkal, attól sem restellte a fáradságát, hogy egy-egy tudományból - úgy sétálás közben - ebéd fölött, peripatetikus módon valamit verjen a fejébe, ami azonban nehezen ment, mert olyankor Soma úrfira mindjárt ráért a dúdolási kedve, s utoljára is azzal végezte a leckét, hogy ,,úgyse lesz én belőlem se pap, se doktor, se mérnök, se prókátor, hát minek tanuljam én ezeket?"
De hát igazi úr sem akart belőle lenni. Ahhoz meg lusta volt. Vadászni csak úgy szeretett volna, ha a vaddisznó előbb össze hagyta volna kötni a négy lábát, meg ha a kályhát is utánavitték volna, hogy nekivethesse a hátát; ha meg lóháton indult el valaha, vagy a ló jött haza sántán, vagy ő maga. A képe mindig össze volt karmolva a szolgálókkal való hancuzástól; ezen túl nem ment a szenvedélye. Hanem ahelyett naphosszat eltörte a fejét azon, hogy lehetne valakit bolond módon feltréfálni? A gyámjának mindennap volt valami hallatlan nagy galiba elintézésével dolga, aminek az uraöccse volt a mestere. De hát ráért most. Tél volt az idő, útcsináltatás, határjárás pihent, s ebben az esztendőben nem pörölt senki. Szükség sem volt bíróra.
Ezalatt Illavay bizony arra is ráért volna bőven, hogy Gargóvárát meglátogassa, hanem ennek az a talányos levél Pálma grófnőtől, egészen útját állotta: ,,Ne jöjjön, amíg én nem hívom".
Nemsokára hazaérkezte után ez a talány félig-meddig meg lett oldva. Az alszolgabírája tudósítá róla, hogy Gargóvára helyőrséget kapott; császári csapatokat, amiknek egy része a faluban, más része benn a városban van elszállásolva.
Ferenc kezdte most már érteni a dolgot. Pálma grófnő azért írta, hogy ne jöjjön oda, mert félt, hogy valami kellemetlenség fejlődhetik ki a kétféle vendég között. Pedig kár volt ettől tartani. A szolgabíró a császári seregre nézve is csak úgy szolgabíró, mint a parlament seregeire nézve, az egy neutrális közeg, akinek kötelessége a háború közepett védeni a rendet, s a két hadviselő között a népet. Amit azok meggyújtanak, azt az ő dolga eloltani.
Hamar kitalálta azt is, hogy ez a gróf saját akaratával következett így. Ezért volt az a megrettentés az U. S. S.-től, hogy indokolva legyen a védelem kényszerűsége. A gróf fél a rettenetes szvornoszttól. Úgy tesz, mintha félne.
S ezúttal Illavay egészen igazságtalan volt a gróf iránt. Temetvényi valóban félt.
A félés, gyanakodás különben normális állapota volt kedélyének. Mindenkitől tartott, s minden rosszat lehetőnek hitt. Egyetlenegy embere volt, aki teljes bizalmát bírta.
Egyszer már találkoztunk vele: ez a háznagy; valami középlény a komornyik és titkár között. A gróf külföldön laktában, diplomáciai pályafutása alatt szerezte őt, francia volt; monsieur Cousin volt a neve, ami aztán igen kellemesen hangzott, mikor a gróf így szólt hozzá: ,,mon cher Cousin", azt hitte az ember, hogy valami ,,unokaöcs"-ről van szó, kivált aki nem tudta, hogy ,,Cousin" annyit is jelent, hogy ,,szúnyog".
Ez az ember intézte az egész háznak a sorsát évek óta. Más ügyvéd nem adhatott tanácsot a grófnak, ha pere volt, más orvos nem rendelhetett neki gyógyszert, ha beteg volt, csak aki Cousin úrnak a placetumát bírta.
Kereste is a kedvét minden ember: a tiszttartóktól kezdve a cselédekig. Tudták a nevenapját, születésnapját, s olyankor meg karácsonykor, újévkor se kicsiny, se nagy el nem mulasztá ajándékaival kifejezni mélységes rokonszenvét iránta.
Egyedül Pálma grófnőnek volt bátorsága nyíltan is tudatni vele azt az ellenszenvet, amit titokban minden ember osztott. Sohasem tűrte el, hogy mikor ő az atyjával beszélni akar, Cousin is a szobában legyen. Ez azonban lehet, hogy ismét csak Pálma grófnő különcségeihez tartozik; hisz ő még csak egy társalkodónőt sem tűrt el maga körül soha. Próbálta, de eggyel sem tudott megférni. Annyi követelései voltak egy társalkodónő irányában, hogy a gróf azt mondta neki: ,,Jaj kedvesem, ha én egy ilyen, ennyi erénnyel és tökéletességgel felékesített némbert találok a földtekén, azt én rögtön elveszem feleségül". - Tehát meglehet, hogy Pálma ellenszenve Cousin iránt csak az ő kedélyének alapszíne volt.
Hanem annál nélkülözhetetlenebb volt a grófra nézve. Az ordinárius nem ismeri úgy a megszokott betegét, mint Cousin úr az ura kedélyének hipochondriáit.
A gróf legelőször is véghetetlenül unta magát. Vén embernél uralkodnak a reminiszcenciák. Ilyenkor tél idején úri cercle, jours fixes, konferenciának nevezett hírhordás, diplomáciai intrikalátogatások és recepciók, concert spirituel és színházlátogatás s aztán éjfél után reggel öt óráig magas pénzben játszott tarokkparti szokta kiegészíteni az életrendet; most az mind eltűnt. Nincs se színház, se udvar, nem lehet komédiát se nézni, se játszani. Esténkint úgy jön, mintha fel kellene venni a fekete frakkot, s menni a megszokott társaskörökbe - hol vannak azok hát! A környékbeli apró földesurak magok is otthon ülnek e szívnyomasztó időben, amikor még újságot sem lehet kapni, se Pestről, se Debrecenből. A külföldi lapok is egészen arra valók, hogy felbontatlanul heverjenek az asztalon. Az egyetlen zenehang Pálma zongorajátéka; - de az is, mikor atyját közelítni látja, egyszerre a skálákat kezdi el játszani. Nincs egyéb rendes dolog, mint reggel a várkápolnában meghallgatni a misét páter Kiripolszkytól, akinek a nevét a gróf sohasem tudja megtanulni. A páter ugyan tarokkozni is jól tud, s a partit ki lehet egészíteni a tiszttartóval, aki szintén celebritás e szakmában, s azok el is játszanak szívesen délutáni két órától reggeli hétig - egy századrész krajcárban poénjét, csakhogy olyan mesquine modoruk van a játszásnál, bizonyos sztereotip bundaszagú kifejezésekkel: ,,habeat sibi!", ha a pap veszi fel a talont; ,,bírja békével!", ha a tiszttartó ,,ugrik be"; ,,non fuit militum", ha a jobb talont otthagyta. - ,,Padra vele", mikor kontrát izennek; ,,fogom a fülit", mikor a királyt elütik; ,,mint a kijáró kutyát!" mikor felülütnek; minden kártyának van náluk valami gúnyneve, aztán minden játék végén összevesznek, a gróf megunta őket az első recontre-nál, s azontúl csak a végső kétségbeesés bírta rá, hogy ott marassza őket egyszer-egyszer.
Vadászattal ugyan mulathatta volna magát, de ettől meg mr. Cousin vette el a kedvét, folyvást ijesztgetve őt a rémhírekkel, hogy az erdők tele vannak orvvadászokkal, amiben lehetett is valami igaz.
S mégis itt kellett ülnie, mert az országgyűlésen erősen vellicálták, hogy az ,,absentisták" vagyona az állam részére elkoboztassék.
Kedvenc olvasmányait a francia és angol forradalmakról pedig mind elvitte magával a szolgabíró. Pálma mind kiszedte azokat a kisebb könyvtárból. Volt ugyan az írószobai könyvtáron kívül, amiben a modern művek álltak, még egy nagyszerű pompás könyvtár is a kastélyban, nemcsak látványnak pompás, gyönyörű díszkötésű fóliánsaival, de valóban ritka, belbecsre értékes munkák tárháza. Csak volna, aki kikeresné közülök, ami az unatkozónak a kedélyállapotához a legjobban hozzáillik. - Ilyen is akadt. - Nem kétkedünk rajta, hogy Cousin úr volt az a gyöngéd figyelmű házibarát, aki egy napon odaescamotírozta a kis könyvtárba a nagyból Schlüsseln von Suderburg ritka könyvét a német parasztlázadásról, aztán meg Pistoriusnak Berlichingeni Götzről írt művét, s ezeket nagyhamar megtalálta a gróf. És azután egészen beléjük veszett.
- Egészen azok a viszonyok, amik akkor voltak - mondá Cousin úrnak, egy-egy nevezetes szakasznál -, akkor is a ,,bocskor" volt a jelvény, amely alatt a parasztok harcoltak: hát itt nem minden ember viseli-e ezt a szimbólumot? Nem valóságos ,,Käsebruder"-szövetség-e ez itt? Mind sajtot esznek. Így osztották fel a földbirtokot a ,,Hungerbergnél", a ,,Bettelrainnál", mint most minálunk. Hát a Hans Müller 12 artikulusa! Itt van mind a szemünk előtt! Szóról szóra! - Még arra is rájött a gróf, hogy ennek a Berlichingeni Götznek az arca, termete tökéletes hasonmása - Illavay Ferencnek, ahogy a Sartorius munkáját illusztráló rézmetszetekből kitűnik. Ez az a parasztok élére állt vaskezű nemes: ízről ízre ugyanaz! Ezt beledisputálta magába a gróf, s Cousin úr segített őt e véleményében megerősíteni. A bocskoros parasztok úgy hallgatnak Illavayra, mint a prófétájukra.
Azt a vasgyűrűt is Cousin úr praktizálta a gróf megszokott sétaútjába. A gróf tehát komolyan félt.
Azt gondolta, hogy már a nyakán van a ,,stauromachia."
Jól kifőzte a dolgot Cousin úrral.
Egy napon a háznagy elutazott valamerre: csak a gróf tudta, hová. A császári dandárparancsnokot kereste fel egy közel eső városban, akivel közölte azt a bizalmas titkot, hogy a gargói várkastély ura igen szívesen elfogadna téli szállásra egy detachírozott csapatot, ellátva azt minden szükségessel.
A dandárparancsnoknak éppen semmi oka sem volt a rendes hadcsapatai közül akármelyiket is magától elhagyni, a téli hadjárat el volt határozva, neki előre kellett nyomulni, hanem azt mondta, hogy ha olyan nagyon utolérte a grófot a vendéglátási vágy, más szóval, ha a parasztjaitól olyan nagyon fél, meghívhatja a kastélyba a morva határszélen portyázó szabadcsapat vezérét; aki valószínűleg igen derék ember; - s ezzel aztán mind a hármukon segítve lesz, a grófon is, a szabadcsapat vezérén is, meg a generálison is, aki legjobban fog rajta örülni, ha ezt a ,,derék embert" távol tarthatja a testétől.
Cousin úr már a bevégzett ténnyel jött haza a várba. Megérkezik a derék lovagias Orol Krivánszky szabadcsapatja Gargóra. Pálma grófné nagyon bosszús volt, mikor ezt meghallotta. Azért írta Illavaynak azt a levelet, hogy ne jöjjön addig hozzájuk, míg ő nem fogja hívni.
Amíg Illavay odajárt az unokaöccsét visszavinni a végveszély torkából, azalatt meg is érkezett a mentőcsapat, el is helyezkedett részint a várkastélyban; részint a faluban. Lehetett a számuk valami háromszáz.
Mikor Illavay visszatért, nemsokára hallá is hírüket a környékbeli bíráktól, akik feljöttek hozzá panaszt tenni, hogy micsoda garázda nép került most közéjük, ki tudja, honnan keveredtek ide? Hogy nem jó járatban vannak, az bizonyos. Amit a szemük meglát, azt a kezük ott nem hagyja. Papot is hordanak magukkal, de amit az prédikál, azt nem jó meghallani emberi füleknek. Legjobban meg lehet velük akadva maga a gróf, mert a kastélyban olyan dorbézolást visznek véghez, hogy nincsen az a kocsma.
Illavay szép csendesen összeszedte a bejelentett adatokat, hogy megismerje, miféle természetű bajjal van dolga, s aztán éppen olyan csendesen megtette az intézkedéseket, hogy ezen a bajon segítsen, mihelyt a beavatkozásra illetékes helyről fel lesz szólítva.
Egy reggel aztán kapott egy levelet Pálma grófnőtől.
,,Jöjjön! És szabadítson meg bennünket - a barátainktól."
Olyan rövid és kategorikus volt a felszólítás. Pálma grófnő nem is kételkedett benne, hogy Illavay tökéletesen bír azzal a hatalommal, hogy alkalmatlan hadcsapatokat egyik helyről a másikra dislokáljon.
Illavayban volt annyi emberi rossz indulat, hogy előbb jót nevetett magában ezen a dolgon. Az ember nincs csupa lépes mézből. Még a messiásokról is vannak olyan legendák, hogy azok is szerették az olyan embereket feltréfálni, akik maguk keresték maguknak a bajt, s ez valóban olyan eset volt. Temetvényi gróf maga hívta be a kastélyába a ,,szvornosztot", amitől, úgy mutatta, hogy fél. Most aztán szeretné a ,,fölvett talont leskártolni". Így mondják azt a tarokkjátékban. S ilyenkor bizony minden ember nevet a játékoson, aki ,,matadort" keresett, aztán ,,Pub"-okat kapott. Erre mondhatná páter Kiripolszky, hogy ,,habeat sibi!" Ha megfogta őket magának, hát mármost mulassa magát velük. - Megbocsáthatjuk Illavaynak azt a kis gonoszkodó nevetést e tréfa fölött; annyival inkább, hogy azért ő nem vette tréfára a dolgot, hanem ami tudományában állt, azt alkalmazásba illeszté: felhívatta a környékbeli falvak elöljáróit, értekezett velük, utasításokat adott nekik, minden intézkedést megtett, s másnap délre bejelenté hivatalos látogatását a gargói várban. Nem is csinált belőle valami különös nagy titkot, hogy Orol Krivánszky úrnak a szabadcsapatját szándéka van a maga járásából eltávolítani; a szomszéd járás szolgabírója aztán adja tovább ,,per schub", aztán majd csak kitolják a határra. Így szokás az. Van a szolgabírónak brachiuma is: meglássuk, hogy mekkora?
Ha ő merte arra a szóra: ,,a szvornoszt sok", azt felelni: ,,Én több leszek!", hát mármost váltsa be a szavát.
- No, barátom, Soma - mondá Ferenc henyélő úröccsének este, mikor a másnapi úthoz készült -, most van ám itt az alkalom megmutatni az embernek, hogy milyen nagy a bátorsága a hazáért. Ön mindig azt veti a szememre, hogy elhurcoltam önt a dicsőség mezejéről; hát mármost gyerünk vissza, én is megyek. Itt az ellenség, akit szét kell verni, mégpedig egy bájos szép hölgynek a megszabadításával összekötve, akinek a szeme láttára fogjuk elkövetni lovagi hőstetteinket. De hát én tartok tőle, hogy majd én magam, mint afféle civilista, nem imponálok eléggé az ellenséges hadfiaknak; azért nagyon jól esnék a kezemre, ha ön is velem jönne vitéz bajtársával együtt. Ha önök ebben a zsinóros ruhában, kardosan, veres-sipkásan felvonulnak velem, az ellenségnek mindjárt nagyobb respektusa támad.
Lehet, hogy ez is csak gonoszkodás volt Ferenctől, de az is feltehető róla, hogy komolyan gondolt arra, hogy unokaöccsében a férfiasság önérzetét fölébressze, olyan alkalommal, ahol ha lesz is egy kis komoly tusa, azért mégiscsak nagyobb lesz abban a lárma, mint az életveszedelem. Talán még az is lehető lesz, hogy ilyen bevezetés után, egy olyan eszményi alakkal való találkozás, mint a lovagkaland megszabadítandó hősnője, az ifjú ember egész lelkületére megnemesítő fordulatot fog képezni.
Ő tehát a tréfás indítványban valami komolyat is gondolhatott.
Soma úrfi pedig azt egészen komolyan fogadta. A járókelő parasztoktól (a tót szeret dicsekedni) megtudott annyit, hogy az atyafiak készülnek erősen megrakni a betolakodókat, csak azt várják, hogy a szolgabíró közéjük menjen, s megjelenésével törvényesítse önvédelmüket. Olyan csata lesz, amelyikben az ellenség fog szaladni. Itt még vissza lehet szerezni az elvesztett hősi hírnevet. - Koczur barátunknak egész napestig töltényeket kellett csinálni a pisztolyokba. Soma úrfi tömérdek szvornosztot meg akar lőni. Aztán a kardot kellett segítenie kiköszörülni. Meg a vívóleckét is végig kellett próbálnia az úrfival, neki természetesen plastron nélkül. Alig akart lefeküdni a Soma úrfi, olyan verekedő kedve támadt egyszerre. Hanem Koczurnak volt annyi esze, hogy lefekvéskor reszelt tormát kötött a saját talpára, mitől reggelre olyan hólyag támadt a lábán, hogy nem húzhatott rá csizmát. Ez nagyot lohasztott Soma úrfinak a harci tüzén. Koczur nélkül nem érezte magát egy egész embernek. Miért kellett már neki éppen most megsántulni. Haragjában jól végigkardlapozta a hű bajtárst ott az ágyban.
Azután nagyon meg volt akadva a harci toalettel. Nagy baj volt, hogy a piros zsinóros atillát nem lehetett a köpönyeg fölé fölvenni. A szürke köpönyeg nem imponál annyira a népnek. Ellenben a piros sipka megteszi: az már akkor nagy respektust szerzett magának. Ő ugyan ezt nem a III. zászlóaljnál kapta, hanem még huszár korából maradt nála. Elindulás előtt elkezdett alkudozni a nagybátyjával:
- Hallja maga, én nem ülök maga mellé a szánkóba. Én lóháton akarok fölvonulni. A huszár imponál a népnek.
- Jó lesz biz az.
- Hát maga nem hoz magával kardot?
- Minek? Hiszen nem megyünk ma megyegyűlésre.
- Hátha verekedni kell?
- Majd kérek kölcsön az ellenségtől.
- Maga mindig csak bolondozik. Hát még kijön velünk?
- A János.
- Ez az egy szál hajdú? Aztán mi hárman támadjuk meg az egész tábort? Tréfál maga. Bizonyosan előreküldte már a fegyveres népet. Csak volt annyi esze.
Akkor aztán tartott Illavaynak praktikus előadást, hogy miképp kell a haditervet megcsinálni; ő ezt már mind tudja hosszú tapasztalásból. Illavay megköszönte neki, s ígérte, hogy majd hasznát veszi a jó utasításnak.
Soma úrfinak előhozták a lovát, mire aztán ő büszkén előrenyargalt, s mindig messze megelőzte az utána csilingelő szánt. Ez addig tartott, amíg a gargói határt el nem érték. Itt a sűrű erdő közé mélyedt az út, s abban nem tudhatja az ember, hogy mi lakik. Itt kezdett Soma barátunk csendesebben léptetni, s aztán a szánkó mellett tartotta magát, s nagyon nézegetett jobbra-balra.
- Ferenc bácsi!
(Jaj, mikor már a katona azt kezdi mondani, hogy ,,bácsi!")
- Gondoskodott-e arról, Ferenc bácsi, hogy ezeket a mellékutakat egy-egy figyelő hadcsapat tartsa megszállva? Nehogy az ellenség a hátunkba kerülhessen: s elvághassa a visszavonulási utat?
- Gondoskodtam róla, öcsém.
Arra aztán elkezdett dalolni. Azt is megbánta nagy hamar; mert az erdő visszhangos volt, s valami félelmes érzés az, mikor az ember a saját hangját megtízszerezve hallja visszatérni.
- Ferenc bácsi!
(A Gargóvár ormai kezdtek már az erdős hegyhát fölött kiemelkedni.)
- Én azt gondolom, hogy mégsem jó lesz nekem ezt a veres sipkát a fejemen fönn tartani, mert erről az ellenség messziről meglátja, hogy hol van a táborkar. Nem volna-e jobb, ha a maga süvegét feltenném: magának van kalapja is.
- Osztom a nézetét - szólt Illavay, s azzal a kalaptokból kivevé a karimást, a fehér báránybőr süveget odaadta Somának, maga meg feltette a kalapot.
Egyszer aztán a hegyi patakhoz értek, mely már Gargóvár alól jön, s négykerekű malmot hajt. A malom előtt nagy csoport paraszt állt, vasvillákkal, hosszú nyelű baltákkal és egyenesre ütött kaszákkal; fahíd vezetett át a patakon.
Ezen a hídon Soma úrfi lova sehogy sem akart átmenni.
- No, mi baj? - kérdé Illavay, a szánból visszafordulva.
- Nem akar ez a ló a hídra rámenni.
- Dehogynem akar! Jámbor állat az; csak csettentsen neki a nyelvével. Vágjon a fejére, ha visszahőköl.
De a ló csak nem akart sehogy sem a hídra menni.
- No, megálljon, majd átvezetem én - monda végre Ferenc, s kiugorva a szánból, segítségére sietett a szerencsétlen hőslovagnak; alig fogta meg a ló zabláját, az mindjárt szelíd lett, mint a bárány, s hagyta magát vezettetni, jókedvűn prüszkölve. Nem is a ló volt az, aki a hídtól félt, hanem a lovas.
Most már nem ferencbácsizott többet: kifakadt egész haraggal.
- Hallja az úr! Engem nem tesz bolonddá! Látom az egész plánumát. Csak azért hozott ide, hogy felkoncoltasson a dühös parasztokkal! Ilyen riha néppel egy Opatovszky nem harcol. Agyúk ellen igen, de vasvillák ellen nem megyek!
Azzal leugrott a lováról, s markába kapva a kardját, hogy keresztül ne bukjék benne, nekiiramodott a sűrű erdőnek, ahol legnagyobb volt a bozót - hasztalanul kiabált utána Illavay, hogy ne féljen semmit: ezek a mi saját embereink! - Nem hitt neki, nem is hallgatott rá: lóval sem lehetett volna utolérni, úgy elpályázott a ciherbe. Illavaynak nem volt mit tenni, mint a gazdátlan lovat kantárnál fogva vezetni a malomig, s ott rábízni a molnárra, hogy ha megkerül valahonnan az úrfi, ültesse fel rá, s aztán vezettesse Gargóvárra.
Szégyenlette a dolgot a parasztok előtt.
Azok mind az ő derék tótjai voltak, köztük fele katonaviselt ember, azokkal rövid haditanácsot tartott, s felosztva közöttük a teendőket, maga előreindult a szánnal: a népcsapatnak csak később kellett utána indulni.
Mikor a helység közelébe ért, egy szénégető putri mellől feléje szaladt nagy lelkendezve egy némber alak. Ismerte jól. A falu némája volt. A rongyos leány egy levelet dobott a kocsijába, s aztán tartotta a tenyerét a garasért. Az járt neki, ha útban találhatta a szolgabírót.
Illavay felbontá a levelet, abban latin nyelven az volt röviden megírva, hogy őrizkedjék felmenni a várba: mert Orol Krivánszky cimborái elhatározták, hogy megölik, ha közéjök mer lépni. Az írás szándékosan el volt változtatva. - A levélíró nagyon ügyesen vélte elrendezni a dolgát, amikor levélvivőnek a néma koldusleányt választotta ki: nem is képzelte, hogy a szolgabíró még a némát is ki tudja vallatni, s hogy az a két kezével, a szemeivel úgy le tudja őt írni, mintha beszélne, s a néma beszédéből rájön a szolgabíró, hogy ezen anonymus jóbarát nem más, mint a gróf háznagya.
Most már eggyel többet tudott Illavay. Azt, hogy Cousin úr keze is benne van ebben a tréfában.
Abból aztán következtetett egyébre is.
A néma kapott ezúttal egy húszast. Ferencnek pedig esze ágában sem volt, hogy visszatérjen a vett intésre; hanem inkább levétette a csörgőket a lovairól, hogy előre ne hallják a közeledtét, mikor a faluba behajtat.
A kocsma és a templom közötti téren nagy sokadalom volt.
Ott egy rögtönzött szószéken, aminőt Úrnapján szoktak használni, prédikált valaki az összegyűlt népnek. Reverendás úr volt; de az a reverenda nem az ő hórihorgas termetére volt szabva: bokáig sem ért neki, s a kéz csuklói csülökig ki voltak belőle: az ábrázatjával pedig beülhetett volna bátran a viaszkabinetbe, ahol a hírhedett rablógyilkosokat mutogatják, senki sem kérdezte volna tőle, hát az úr hogy került ide? Az a prédikáció is valami gyönyörű keveréke volt az istenes mondásoknak s a lázító szitkozódásoknak; hosszú nagy karjait roppant tenyereivel hol kiterjeszté, mintha a földet osztaná ki, hol az égre dobálta fel, nagyokat ütött az öklével a mellére, hogy csak úgy döngött, s a két tenyerével a pulpitusra, hogy csak úgy recsegett. A textus az volt, hogy ki kell irtani a magyarokat a világból.
Amint azonban a papforma ember onnan a katedrábúl meglátta a szolgabírót a szánkóval közeledni, egyszerre a szó közepén megváltozott a textus, hang és gesztikuláció; lett belőle jámbor tanácsadás, hogy kerülni kell a részegséget és dobzódást, de különösen a káromkodást, s mikor a szolgabíró közelebb ért, akkor egész alázatosan beneventálá az uraságot, félbeszakítva a sermót: ,,Bonum mane praecor domine perillustrissime".
Illavay leszállt, és odament hozzá közel, hogy szemébe nézhessen. Gyanús pofa volt ez előtte.
A prédikáló onnan a szószékből nyájasan nyújtá nagy izmos tenyerét Illavaynak kézszorításra, s megmondá a nevét: ,,Baranecz Mathusalem, legalázatosabb szolgája".
Illavay észrevette, hogy ez most azt akarja kipróbálni, hogy vajon kiállja-e a kezének a szorítását? Egy darabig hagyta neki, akkor aztán visszaszorította neki a kezét úgy, hogy az csak emelgette egyik lábát a másik után a kurta reverenda alul. Hanem mosolygott pulykavörössé lett arccal.
- No, csak folytassa, páter, a szentbeszédet tovább. Majd ebédnél találkozunk odafenn a kastélyban.
Amint a szolgabíró odább ment, Baranecz Mathusalem még dühösebben rágyújtott a lázításra, a szónoklatba lassankint a nép szava is belevegyült. Csupa férfigyülekezet volt, mind tótok, némelyik fegyverrel, mások csak dorongokkal ellátva; hogy idegenek is vannak közöttük, azt csak a különböző fövegek gyaníttaták; a gargóiak mind széles karimájú gombaforma kalapot viselnek, a jövevények hegyes, karimátlan, felgyűrt szélűt, meg mindenfélét az etnográfiai kiállításból. A szónoklat vége az általános népriadalban veszett el, amelyből az hangzott ki leginkább: ,,Üssük a szolgabírót!" Baranecz Mathusalem szónoklatának tökéletes sikere volt ma. A Gargóvidéki, mely eddig nagyon hidegen viselte magát az ő szabadcsapatja iránt, ma egészen megtért; összeölelkezett a szuronyok bajnokaival, utoljára vállára emelte a népszónokot, úgy vitte fel nagy lármával a várudvarba.
No, gyönyörű képet mutatott most az a várudvar! Mikor Illavay behajtatott a szánjával, a lovai majd elragadták, úgy megijedtek. A szép szökőkútból vágóhíd volt rendezve, azon koncoltak fel éppen egy szép nagy dámvadat, s a hajdani puskaporos-torony bejárása előtt pörköltek egy óriási vadkant. A szép tágas köröndből pedig, ahol máskor művészek szoktak hangversenyezni, valami részeg társaság nótája hangzott ki, a nyitott ajtón dűlt ki a pipafüst, az udvarra nyíló emeleti ablakokból feltett kalapokkal könyököltek ki marcona pofájú alakok, s az egyik ablaktól a másikig áthúzott kötelen száradt mindenféle gúnya, amit nagy visszaélés volna fehérneműnek nevezni. Az udvar közepén pedig volt egy nagy veres tócsa: vértengernek nevezhetné az ember, ha veres bor nem volna; egy szétdűlt hordó tartalma ömlött ott szét, s abban feküdt hanyatt egy ember: halottnak nevezhetné az ember, ha részeg nem volna: az úgy látszik, hogy ki akarta inni a bortavat, s belebukott a vállalatba.
Ez az udvar; hát még odabenn a kastélyban mi lehet?
Illavay megmondta a hajdújának, hogy forduljon vissza a szánkójával, s szállásolja be a kasznárhoz. Maga egyedül felment a főlépcsőn, s egyenesen a gróf lakosztálya felé tartott.
Szembe jött rá mr. Cousin. ,,Jó" ismerősök voltak már.
- Odabenn van a gróf?
- Nem lehet vele beszélni. Ájtatosságát végzi.
- Hát a grófnő?
- Azzal sem lehet. A toalettjét végzi.
- Hát önnel lehet beszélni, mr. Cousin?
- Szolgálatjára állok.
- Ki mondta azt ,,önnek", hogy engem meg akarnak ölni, ha ebbe a házba belépek?
- Nekem? - szólt mr. Cousin. S szétnézegetett, mintha azt keresné, hogy kihez beszélnek itt?
- Igen. Amit ön ebben a levélben írt hozzám.
- Én írtam? Levelet?
- Igen. A küldönce megmondta.
- Hiszen az néma.
Elszólta magát. Arra aztán jó képet kellett csinálni a tréfához.
- No, hát én írtam.
- Köszönöm. Én hát szeretném megismerni azt az urat, aki engem meg akar ölni, kérem, vezessen oda hozzá.
- Csakhogy az nagyon nagy úr - szólt gúnyos mosollyal mr. Cousin. - Ha meg akarja ön ismerni, szíveskedjék velem ide a folyosó ablakához lépni.
A korridor szélső ablakából el lehetett látni a piacra és a fasoros útra, amelyen a néptömeg vonult fel a vár felé, kaszákat, vasvillákat emelve magasra, s közepén a népszónokot hozva embervállon.
- Ez az az úr! - szólt meghajtva magát a háznagy. - Hallhatja ön, mit kiáltanak: ,,Halál a szolgabíróra!" Ha kívánja ön, felhúzhatom előttük a vonóhidat.
- Nagy kár lenne, csak hadd jöjjenek be. Láttam én már ilyen színdarabot.
A közeledő lármára megnyílt egy ajtó a folyosón, s kilépett rajta egy délceg magas férfi; kék ulánus dolmányban, veres plüssgallérral és hajtókákkal, oldalán hatalmas széles kard; napbarnított arc volt, keselyűorral, s ajkai fölött hatalmas lengyel bajusszal; ami nincs kipödörve, hanem torzomborzul előrebodorítva. Kemény, sarkantyúpengős léptekkel közeledett a két beszélgető felé, s úgy tett, mintha Illavayt meg sem látná.
- Odabenn a gróf?
- Igen. Ájtatosságát végzi.
- Na, majd segítek neki benne. Hát a grófnő?
- Toalettjét végzi.
- No, majd segítek neki benne.
,,Ez nem osztrák katonatiszt" - mondá magában Illavay. - ,,Azok híresek az udvariasságukról". S elébe lépett a kardos úrnak.
- Én Illavay Ferenc főszolgabíró vagyok.
- Nagyon örülök. Én pedig cs. kir. őrnagy vagyok és szabadcsapatvezér: Orol Krivánszky.
- Ez igen szép harci melléknév. ,,Kriváni Sas!", hanem én szeretném őrnagy úrnak azt a nevét is tudni, amely a katonai schematismusba be van írva.
- Uram!
- Szükségem van erre a névre, mert nekem tudósítást kell küldenem a főparancsnokhoz a járásomban történtek felől hivatalosan.
Orol Krivánszky e szóra a kard markolatára csapott, s egy lépést tett Illavay felé; - hanem aztán csak maradt a szemforgatásnál. Sipkája ernyőjét még mélyebben rántotta a szemére, s azzal megfordult a sarkán, s berontott a gróf lakosztályába vezető ajtón.
Nem ette meg Illavayt, ahogy Cousin úr várta.
- Mármost arra kérem, Cousin úr, hogy a mai ebédet rendelje déli tizenkét órára, s azt tudassa a gróffal is. Mert ezeknek az uraknak igen sürgetős útjok lesz. Még ma elmennek innen.
- Nem hallottam, hogy készülnének.
- Higgye el nekem. Különben étlen fognak odább menni, ami megint nem az én gondom.
Cousin úrnak voltak okai, hogy mindent elhiggyen, amit ez az ember beszél; még a legvalószínűtlenebbet is. Meghajolt a jó tanács előtt, s sietett a konyhamestert felkeresni.
Illavay pedig ezalatt átballagott a nagy étterembe, mely nagy vadászatok alkalmával egész vendégsereget bírt befogadni.
Ez egy szögletterem volt, amiből egy kiugró rondella nézett ki az udvarra. E rondellából egész a piacig és a falu végeig le lehetett látni, mint egy madártávlatból.
Középen egy hosszú asztal volt megterítve, rendesen több személyre, mint ahány volt a hivatalos vendég.
Illavay onnan a rondellából nézte, mikor megérkezett a fellázított néptömeg a várudvarra. Azok is meglátták őt ott állani, s hatalmas ,,zabije!" kiáltásokat küldtek fel hozzá, ami körülbelül annyit tesz, hogy ,,üsd!". A várban levő primipilusok tiszti egyenruhákban siettek le a nép elé, s összecsókolóztak, ölelkeztek vele, s hangoztatták annak jelkiáltásait, s azután feljöttek az étterembe, s ugyanazok az emberek nyájas mosolygásokkal siettek Illavayval kezet szorítani, s megkérdezni tőle, hogy mint szolgál az egészsége.
Illavay az első ránézésre megtudott annyit, hogy ezek nem császári tisztek. Először is ahány, annyiféle egyenruha, színpadias rendkívüliségekkel kitűnővé téve, mintha egy vándorkomédiás trupp ruhatárát rabolták volna ki. Azután ezek az ábrázatok. Ez a társalgási modor! Ha ezek katonatisztek, hát csak olyanok, akiket egyenkint mind ,,infam cassirt" etikettel bocsátottak a világba. - Mikor aztán beszédbe eredt velük (mindegyiknek olyan cifra neve volt, amilyet ember sohasem viselt), ekkor rájött, hogy ezek nem is igazi tótok. Ahány, annyiféle tájszólással beszélt. A társalgási modorukból, sunnyogó félreszólásaikból, durva ötleteikből, miket nem vettek egymástól sértésnek, elvégre arról is meggyőződött, hogy ezek nem is a szvornoszt tagjai. - Ez nem a politikai fanatizmus rottája, ez még annál is rosszabb banda. Mind olyan ember, akinek ha a szemébe néznek, a szeme jobbra-balra táncol. - És gyávák, mint bizonyos osztálya szokott lenni az embereknek. - A legvitézebb szószátyár közöttük a pap, aki Baranecz Mathusalemnek nevezi magát.
Abban mindnyájan megegyeztek, hogy az ebéd felhozataláig minél nagyobb mennyiségű szilvóriumot és fehér cipót fogyasszanak el, s nyugtalanul várták az ebédet, ami pedig különben is korábbra volt téve a szokottnál. Illavay azt is tudta már, hogy az ő jelenléte az oka annak a kéjelmetlen fészkelődésnek.
A második csengetés jelenté, hogy fel van tálalva az ebéd. Az inasok széttárták a szárnyajtókat; a mellékszobából előléptek a fő-fő uraságok: a gróf fekete frakkban, fehér nyakravalóval, karján Pálma grófnő, egészen feketében. Az a komorság, valami sérelemérzet, ami nem tud magának elégtételt szerezni, tekintetét még hidegebbé tette, mint egyébkor. Szemeit fel sem ütve, senkit nem üdvözölve, jött atyja karján; mint egy szép fantom. Mögöttük az Orol Krivánszky.
Hanem amint Illavay mellett elhaladt Pálma, felveté a szemeit. Véletlen volt-e az? Szimpatikus sejtelem? Vagy bizonyos volt felőle, hogy itt kell őt találnia ma, a tegnapi levél után? S e tekintet alatt úgy fellángolt azokban a kitalálhatlan színű szemekben; a piros ajkak vonaglottak, az alabástrom arc mosolygott. Heves mozdulattal nyújtá kezét Illavay felé, s úgy megszorítá annak a kezét, hogy egész tündéralakja reszketett belé. Azután odamutatott a gróf balján levő első székre, amire pedig már megszokás szerint Mathusalem úr akart leereszkedni. A gróf sápadt volt, és az arca, mint egy epileptikusé, ideges rángatózásokkal árulá el lelke szorongattatásait. - Illavay el tudta azokat képzelni. A büszke Temetvényi megalázva érezte magát, megszállva, inzultálva, fenyegetve saját kastélyában és méghozzá a saját cselszövényéből. Rettegett a következő pillanattól. Sejtette, hogy ezt az Illavayt a leánya idézte ide. De hát mit tehet ez egymaga annyi goromba ember ellen, akik minden társadalmi szabályon túltették már magukat, s akik csak addig nem harapnak, amíg az ember cirógatja őket. Mi fog történni most, mikor egy olyan ember került a társaságba, aki nem türelmes? Azt is hírül hozták már neki, hogy a nép fel van lázadva az urak ellen; csak a fegyveres erő jelenléte gátolja, hogy be nem tör a kastélyba: legelőször is a szolgabírót agyonverni. A gróf válogathatott benne, hogy melyiktől féljen inkább: a lázadóktól-e, vagy a védelmezőktől; - vagy ettől a megtestesült Berlichingeni Götztől itt az oldalán?
Az apa és leánya az asztalfőn ültek egymás mellett; a grófnő jobbján az Orol Krivánszky; eszerint Illavayval szemközt. Látszott rajta, hogy nagyon kéjelmetlenül érzi magát Illavay tekintete alatt; mindenféle grimászokat csinált a képével, a félszemét hunyorgatta, a pofáját felfújta, a homlokát leráncolá, s beszéd közben a száját különösen iparkodott szokatlan kifejezésre idomítani.
(,,Hasztalan fintorgatod a pofádat - mondá magában Illavay -, azért mégis rád ismerek én. A nevedre is rátaláltam már, de nem a katonai schematismusban.")
A többi urak is mind galvanizálva érzék magukat, ha Illavay valamelyiket szemügyre vette.
Orol Krivánszky németül és franciául társalgott a grófnővel. Illavay megjegyezte, hogy a németje plattdeutsch zamatú, a franciája pedig auvergnat ízű. Bókokat is mondott a vezér a hercegnőnek; de azok meg olyanok voltak, aminőkkel a matrózok mulattatják a hamburgi csapszékben a - hercegasszonyaikat. Pálmának tűrnie kellett azokat. Az egyenruha mindent jóvátesz. Mikor pedig egy végrehajtott hőstettet adott elő a vezér a grófnő mulattatására, olyankor (nem is számítva a rossz fantáziát) olyan genre-ba csapongott át az ékesen szólása, amit közönségesen akasztófahumornak neveznek, s ilyenkor aztán, dacára a torzonborz bajusznak, egy sajátszerű vigyorgás lepte meg az ajkait, ami éppen visszataszító volt.
A grófnő szemei pedig azalatt folyvást Illavay arcát nézték. Mintha vonásról vonásra tanulmányozni akarná azt. Valami csodálatos nyugalom ült annak minden vonásán; az több volt, mint bátorság: az megvetés volt. Sámsonnak a szamárállkapocsra sem volt szüksége, hogy szétverje filiszteusait, a szemeivel elsepri őket.
Hogy Illavay a mellette ülő házigazdához az egész asztal fölött egy szót sem szólt, az meg azt jelezte, hogy bosszankodik rá, és méltán.
A vendégsereg ezalatt oly mohón tömte magába az ételt, mint akik attól tartanak, hogy minden percben félbeszakíthatja valami az ebédet.
A lárma pedig egyre növekedett odakünn az udvaron; a gróf könyörgő aggodalommal nézegetett Orol Krivánszky felé.
A bramarbas elérté a szánalomra méltó áhítozást. Kapott az alkalmon, hogy nagyszerű legyen.
- Ugyan, háznagy úr, mit kiabálnak odalenn a parasztok? - szólt az asztal végén ülő Cousin úrhoz.
Az nem látta célszerűnek fennhangon felelni; hanem odament hozzá, s a fülébe súgta a választ. A szavakat nem lehetett hallani, hanem láthatta, aki figyelt rá, hogy Cousin úr a vezér füléhez tartott tenyerének mutató ujjával egyszer a gróf felé, másszor meg a hüvelykujja mozdulatával Illavay felé mutat.
Orol Krivánszky egész applombbal kelt föl a helyéről, a rondellába lépett, és felnyitá annak szárnyablakait.
- Emberek! Derék emberek! Szvatopluk ivadékai! Hallgassatok rám! A ti földesuratok derék, jó ember, aki minden kívánságtokat teljesíteni fogja. Azért kiáltsátok neki, hogy ,,vivát"! Vivát a gróf úr! Háromszor. - Tetszik hallani! Most már vivátra fordult a kiabálás! - szólt visszafordulva a társasághoz a vezér. (Az ugyan most is csak olyan lárma volt, mint azelőtt, rá lehetett fogni akármit.) Orol Krivánszky újra szólt a sokasághoz.
- A szolgabíró urat is hagyjátok békével, ő nem jött ide most porciót behajtani, sem fiaitokat katonának elhurcolni, s nemsokára el fog távozni: engedjétek utazni békével! (A nép azért csak bizony kiabált.)
Pálma elégületlen tekintettel nézett Illavayra. Hát az engedi magát védelmeztetni? Elfogadja az oltalmat attól az embertől, akiről ő azt írta neki, hogy szabadítsa meg tőle?
Orol Krivánszky magas protektori ábrázattal tért vissza az asztalhoz; mikor leült a székre a feketekávéhoz, azt mondá neki Illavay csendesen:
- De hát honnan tudja ön, hogy én miért jöttem ide, s meddig maradok itt?
- Nos? Hát a népnek csak kell valamit mondani.
- Igazat.
- S mi volna ez az igaz?
- Az, hogy én vizsgálatot tenni jöttem ide azon panaszok miatt, amiket előttem ön és társai ellen emeltek, s akkor fogok innen elmenni, amikor önök e vidéket elhagyták.
Orol Krivánszky a kard markolatára ütött; ő és társai mind odavitték magukkal a kardot az ebédhez, katonatiszti szokás ellenére.
- Ön bíráskodni akar a katonák fölött, hahaha!
- Nem úgy. Én vizsgálatot teszek. Annak az alapján a földesúr, mint a nép kegyura, beterjeszti a panaszát a hadparancsnokhoz Pozsonyba; az előtt azután megjelenünk ön is, én is, s elmondjuk, amit egymás felől tudunk.
A vezér mind a két könyökét feltette az asztalra, s olyan formán hányta fel a fejét, mint aki ahhoz van szokva, hogy a haja a szemébe lóg.
- Hát próbáljon ön ilyen vizsgálatot megejteni.
- Az mindjárt meglesz. A gróf kegyes engedelmével.
Illavay felkelt, s most már ő lépett ki a rondella ablakába. Nem is erőltette meg a hangját.
- A bírák jöjjenek fel a palotába; a többiek pedig legyenek csendesen.
A külső lárma egyszerre elnémult. Melyik hát a nagyobb hatalom, az-e, mely a tengert felháborítja, vagy amelyik lecsendesíti?
A gróf azt súgta Pálmának, hogy jó lesz neki most innen eltávozni. A grófnő szemei Illavay arcától kérdezősködtek. Orol Krivánszky azonban vette észre a szándékot, s vakmerő bizalmaskodással ragadá meg szomszédnője kezét.
- Én kérem a grófnőt, hogy maradjon itt, és legyen tanúja annak, hogy ez az úr milyen hiábavalóságokért fárasztotta ide magát. Csupa tréfa lesz az. Hát mit? A vitézeim egy pár ludat, pulykát, gazdájuk előleges megkérdezése nélkül, boldogabb jobblétre szállítottak. Én kifizetem a bevallott kárt készpénzzel, s ezzel készen vagyunk.
De nem pulykákról és ludakról szólt a panasz csupán, hanem arról, hogy a Gargó-vidéki leányok és menyecskék igen szépek, s a férjek és vőlegények féltékenyek a becsületükre. Azt pedig a szabadcsapatárok nemigen veszik tekintetbe. Orol Krivánszky számított rá, hogy az ilyen fajtájú panaszt nem fogják elmondani Pálma grófnő jelenlétében, vagy ha hozzákezdenek; hát a gróf az első esetnél kikergeti a parasztokat a teremből. Azért marasztá ott a grófnőt.
Pálma pedig maga is ott akart maradni. Valami varázs volt őrá nézve ebben a küzdelemben; amit meg mer indítani egy ember tíz ellen, száz ellen, puszta kézzel, amíg azok mind tele vannak fegyverrel. S ő hitte azt, hogy annak sikerülni kell.
Néhány perc múlva beállított a terembe a parasztküldöttség, három öregember; de mind szálas, óriás alakok, széles kalapjaikat becsülettudóan két kézre fogták, s megálltak egymás sorjában az ajtó mögött.
Orol Krivánszky konfidenter kiáltott eléjük:
- Nohát, édes atyámfiai, mondjátok el, hány kacsát, hány libát sikkasztottak el tőletek a vitézeim? Megtérítem az árát.
- Ha csak kacsáról, libáról volna a szó - válaszolt az egyik öreg.
- Nos, hát birkát, malacot is vittek el? Ej, a gonosztevők! Mért nem jelentették fel nekem?
Most már kettő is felelt rá.
- Nem birkáról, nem malacról panaszlunk itt! No, hisz ugyan jó helyre jöttünk volna panaszolni!
- Hát mit bántottak még egyebet? - kérdé Orol, azzal a fertelmes vigyorgással szájszegletén, s gonoszul tekintve Pálma arcára.
Ekkor megszólalt Illavay.
- ,,Veszpilló!"
E szóra előlépett a harmadik öreg, vállaira omló ezüstfehér hajjal, a szokott népviselet daróc-condrájában, derekán bőrtüszővel, lábain bocskorral, tenyerei kérgesek a munkától, arca barna, mint a kordován és a szakálltarlótól borostás.
- Loquatur veszpilló - mondá Illavay latinul.
És erre elkezdett a condrás vén paraszt a legtisztább válogatott latin nyelven beszélni, ahogy csak Cicero beszélt és Tacitus írt valaha. A gróf, ki maga is nagy tanulmányozója volt a római klasszikusoknak, eleinte a bámulattól volt meglepetve, hol veszi magát ily magas fokú míveltség egy közönséges parasztnál, akinek a hivatala veszpilló, sírásó? Később aztán elszörnyeszté a stílgyakorlat tartalma: vérlázító gonosztettek, merényletek láncolata, amiket fényes nappal és sötét éjjel elkövettek - az ő meghívott barátai: oly undok meggyalázásai az emberi jobb érzéseknek, hogy azoknak hallatára aggódva nézett a gróf leányára: nem sérti-e halálra annak a lelkét e szavak hallása; bárha nem értett nyelven hallgatja is azokat végig.
A sírásó szép concis tropusokban és periodusokban adá elő a felpanaszolt sérelmeket; nem vétett sem az ornata syntaxis, sem a prosodia ellen, s mikor elvégezte szónoklatát, visszalépett társai közé.
- Mit tetszik ehhez szólni? - kérdé Illavay átellenesét.
- Ejh, én nem tudok diákul! - kiálta az fel hevesen.
- De a tisztelendő úr csak tud?
Az oldalán ülő reverendás igazán megharagudott ez interpellációért.
- Tudok! De nem ilyen stylus culinarison, mint ez a paraszt.
- Stylus culinaris (dörmögé hüledezve a gróf) nec Seneca eloquentius. (Seneca sem szólt ékesebben.)
A pap se tudott deákul. Furcsa pap lehetett.
- No, majd megértik ezt a haditörvényszék előtt - szólt Illavay -, ahol találkozni fogunk.
A fegyverhordó urak az asztal körül szemre-főre kezdtek nézegetni, úgy látszott, mintha semmi kedvük sem telnék az ügy ilyetén folyamatában.
Most mindjárt kipattan valami! Hiszen a szvornoszt tagjai többnyire iskolavégzett tanulók; a tót diáknak pedig második anyanyelve a latin, s ,,ezek" között egyetlen egy sem akad, aki a latinul elmondott panaszra egy védelmet, egy cáfolatot tudjon felhozni a patrónus úr előtt, aki most már maga is kezdi igazán nem tudni, hogy miféle emberekkel van dolga.
Mintha ,,hívták" volna, jött be e nehéz pillanatban a háznagy úr, s egy levelet sietett kézbesíteni Orol Krivánszkynak, amit most hozott egy lovas futár. A vezér felszakítá azt, s a csinált meglepetés szörnyűlködésével ütött az átfutott levélre.
- Itt van, ni! Bajtársak! Éppen most írja a főparancsnok, hogy azonnal útra keljünk, és diszpozíciói szerint vegyünk részt egy fontos diverzióban a Felföldön. Semmi haladék! Ki-ki csapatjaihoz siessen azonnal! Fél óra múlva indulnunk kell a hadjáratba, vitézeim!
A vitézeknek soha jobbkor nem jöhetett volna ez a parancsolat; ki-ki abban serénykedett még csak, hogy ami bort a keze ügyében talál, azt szégyenszemre megivatlan ott ne hagyja.
- Cousin úr, szíveskedjék a málháimat összecsomagoltatni - szólt a vezér bizalmasan, s aztán Illavayról is kegyeskedett megemlékezni: - Szolgabíró úr pedig gondoskodni fog a hadtestem poggyászai számára kirendelendő forspontokról.
- Már gondoskodtam - felelt rá Illavay, s a helyéről sem kelt föl. (Hanem azok furcsa forspontok voltak.)
Arról, hogy a libákban, malacokban - és egyebekben - emelt kárt ki téríti meg, természetesen szó sem volt többé. - Kérdezi is azt valaki, mikor a katonák masíroznak.
Orol Krivánszky hozzáfogott a búcsúvételhez. Előbb a grófon kezdte; mondott neki mindenféle üres frázist, amilyent búcsúzáskor szokás mondani. Hanem a gróf kezét nem sikerült parolázásra elkaphatnia; mert arra éppen nagyon ráért a köhögés, s szüksége volt a kezére, hogy a száját eltakarja vele. Temetvényi gróf nem nyújthatta a kezét annak az embernek, aki az egyenruha oltalma alatt annyi galádságot tett és engedett tenni, mint amennyivel őt egy jobbágya itt e helyen bevádolá.
Hanem Pálma nem értett azokból semmit. Nem volt csoda, ha meg hagyta fogni a kezét, azt a szép fehér kezet, aminek a kisujján a Stella ragyogott. Hisz az is megengedett szokás, hogy a szívesen látott vendég a család legszebb, legbájosabb tagjának a kezét, búcsúzáskor, a két keze közé fogja, s áhítatosan ajkaihoz emelje.
Az ilyen merészségért legfeljebb Illavay uram ráncolja össze szemöldeit, s közelebb kezd furakodni a búcsúvevőhez. S mi köze neki hozzá?
A kézcsók hosszan tartott, ismétlődött; egy szívélyes, forró kézmegrázáson végződött, s mikor annak vége volt, Pálma ijedten tekinte Illavayra, s mutatta neki az elbocsátott kezét: hiányzott róla a gyűrű a Stellával!...
Azzal bosszúsan fordult a vezérhez.
- Uram! Ön a gyűrűmet lehúzta.
Orol Krivánszky kedélyesen nevetett.
- Örök emlékül az ön bűbájos alakja közelében töltött boldog órákra.
- Eh! Adja vissza!
Orol Krivánszky enyelgősen szétterjeszté a két fölemelt karját, összeszorított öklökkel.
- Találja ki, melyik markomban van.
A gróf most már kezdte tudni, hogy micsoda társaságba került.
- Hagyd nála! - súgá leányának.
A grófnő azonban nem sejtett semmit; haragosan dobbantott a lábával.
- Nincs kedvem hozzá. Azt nem adom senkinek; nem az értékeért, de mert az anyám talizmánja.
- No, hát visszaadom önnek, ha kiváltja tőlem, visszaadom - egy csókért.
E szótól úgy megijedt a gróf, hogy hanyatt esett a székébe, s arca elkezdett vonaglani, az álla reszketett: itt vége van mindennek.
Pálma haraggal lépett hátra, s arcán istennői büszkeség fehér lángja tündökölt; más elpirult volna, ő még fehérebb lett. Az egész arca átlátszóvá lett a haragtól.
- Hát egy ,,ilyenért" nem adod vissza? - ordítá közbe egy oroszláni hang. S vele egyidejűleg úgy csapott Illavay ökle Orol Krivánszky arcába, hogy annak - rögtön leesett a két bajusza az ajka fölül.
Most már egészen ,,ő" volt.
A grófnő ajkain egy olyan örömsikoltás tört ki, mely tele volt elszabadult szenvedéllyel, míg a gróf bénultan hebegé:
- Most megölnek bennünket!
Amint az álcázó bajusz leesett, s ott állt a fölismert alak, az első pillanatban az a lefegyverző rémület bénítá meg, ami meglepi a gonosztevőt bírájával szemben, forró tetten kapva; hanem a másik percben már helyébe szállt a megszorított fenevad dühe, s ádáz hördülést taszítva ki véres ajkain, kirántá a kardját.
A küzdelem nem tartott egy villámlobbanásig. Illavay mind a két öklét megragadta az embernek, s egy facsarintásra kard és gyűrű az ő kezében volt: mire a lefegyverzett férfi, feldöntve egy széket kettőjük közé, oly ügyesen és ruganyosan, mint a cserényen átszökő farkas, egy ugrással a rondellába, s a másikkal az ablakon keresztül az udvarra kilódult. A kardcsapás, amit Ferenc utána küldött, a rondella mennyezetéről lecsüggő függönyben fennakadva, nem találta el a menekülőt.
Azzal Illavay, egyszerre visszafordulva a szobába, s megforgatva feje fölött a kardot, rivallá:
- Ki van hát még idebenn?
De már akkor senki sem volt odabenn.
A silány Krethi és Plethi, amint a vezérét az ablakon át menekülni látta, törte magát egymás hegyén-hátán az ajtó felé, ott pedig legelőször is a három öreg bírák uraiméknak a keze közé jutott. Azok vasemberek voltak. Mindegyik három kapitulációt szolgált ki a katonaságnál. Csak mindjárt az ablakon át dobálták le őket. Illavay utánok rohant, s azután fölzendült a várudvaron a csatakiáltás, amelyből az ő oroszlánordítása hangzott ki, mint vezényszó. A tót paraszt nekifordult a szabadcsapatoknak, s elkezdte verni!









Jókai Mór: Akik kétszer halnak meg


A ,,Stella"
És az nem költői agyrém; az történelmi adat, hogy a tótok maguk verték szét a panszláv szabadcsapatot. Olyan arany betűkkel felírandó történelmi fénypont, mint aminő volt az, mikor Kapisztrán rongyos emberei megverték a fényes török szultán hadait Nándorfehérvár alatt. A szegény, magára hagyott tót, vezér nélkül, fegyver nélkül, bottal, kaszával, vasvillával verte ki az országból a minden szláv népeket egy ,,vasgyűrűbe" foglaló csábítót.
A szabadcsapatban volt egy összetartó csoport, mely a vezér táborkarát képezte; ez egy külön szövetség volt, amit majd később még jobban megismerünk. Ugyanaz a szövetség ez, amely minden európai nagy háború alatt nyíltan üti fel a fejét, máskor csak lopva működik; de akkor harcol. Hajdan Baklovagoknak hítták őket. A napóleoni hadjáratok alatt a Németalföld és a Rhénus-vidék volt a főtanyájuk; de beszáguldozták onnan egész Európát, mindenütt magukhoz szedve a főtábortól elmaradt marodeuröket, minden ország kalandorait, szökevényeit, s szabadcsapat címe alatt, kerülve a nyílt harcot, zsákmányoltak szabadon, sarcolva urat és parasztot. Ezek ragadták magukhoz a szvornoszt beküldött csapatjánál a vezérszerepet, s befészkelték magukat a gargóvári kastélyba, úgy, hogy csak az ő híveik voltak a várban, a szvornoszt fegyveres hada a helységben tanyázott.
Legfőbb ideje volt, hogy Pálma segélyt kiáltson: ,,Mentsen meg a barátainktól".
Megtörtént: tervszerűen és szabályosan. Ezzel a tót néppel lehet összebeszélni: nem fecseg ki többet, mint amennyit egymásnak el kell mondani. A délelőtti népgyűlés csak arra való volt, hogy majd a ,,pap" lázító beszédére - (ami mindennapi imádság volt) s a szolgabíró megjelenésére (az embernyúzóéra) a nép felzendül, s egész csoporttal tódul a várkastély udvarára halálra keresve urat, magyart, szolgabírót. Ezek a kiabálók pedig éppen Illavay kiválasztott férfiai voltak, akik aztán az első jelszóra nekifordultak a dorong végével a meglepett kalandoroknak, s véresre vert fejekkel űzték ki őket a várkastélyból. Szerencséjük azoknak, hogy jól tudtak futni. A rablóbandánál az a szokás, hogy ki-ki magát védelmezi, nem egymást.
Egy gondolat alatt, egy riadás alatt, kirohant az egész horda a dobogóhídon, átkozódva, káromkodva - a megbajusztalanodott vezérrel az élén - nyomában a csépelő tótság. Hanem odakinn kezdődött azután az igazi harc. A lármakürt recsegésére előrohantak a fegyveresek százankint, s a piacot elállták egész tömegben: szuronyt szegezve és lövöldözve, s aztán akármilyen vitéz legyen is a paraszt: a puska csak puska, a dorong nem sül el.
- Hát csak gyűljenek össze, annál jobban megverjük őket - hangzott fel Illavay szava.
Pálma ott állt a rondella ablakában, és onnan nézte a szép színdarabot. A gróf kétségbeesetten járt fel s alá a teremben, mr. Cousinnak könyörgött, hogy hozza ki a pisztolyait a szobájából, s azután húzassa fel a csapóhidat.
Pálma pedig gyönyörködött e látványban! Mennyire széppé tesz egy embert az a villogó kard a kezében! Milyen más alak lett belőle egyszerre! A Pan-torzóból Achilles-szobor! Nincs már az arcon egy rút vonás sem; az mind lelket hirdet. - Mily ösztönszerű bátorság, mily férfias hév, nyugalom, tűz, együtt! - Parancsszavára a tömegek sorakoznak, az ellenfél puskaropogása közül kihallik kacagó megvetésének szava. A golyók ott fütyölnek a feje fölött. ,,Cserebogarak!" Oda se néz nekik. Most ő is jelt adat a hosszú pásztorkürttel, s arra a hegyek közül három-négy helyről visszhangzó jel felel: ,,No, most aztán hajrá!". Az erdőkben elrejtett csapatok minden oldalról előtörnek, a kalandorcsapat, elöl-hátul megtámadva, eszét veszti, s fut, amerre még nyílást lát, eldobál fegyvert, kalapot, hogy rá ne ismerjenek, s menekül erdőnek, bozótnak, ahány, annyifelé. Félóra nem telik bele, s tiszta az egész tér, a szétvert gyülevészt hajrá ordítással üldözi a paraszthad, messze az erdők közé.
Az az egy ember, aki nem hadvezér, se nem hős, csak szolgabíró: polgári hivatalnok, maga vezeti a harcot, közé is vág a karddal, ahol ellenállásra csoportosul az ellen, s szétriasztja azt, mint héja a csirkét. Nincs varázspálca, mely olyan változást tegyen, mint az a kard a kézben.
Pálma elfeledte a félelmet, a veszedelmet; ő csak gyönyörködött. A donjon ablakából még a szavait is kellett hallania.
Az öregek nemsokára jöttek az elvett zászlókkal. Volt annak a hadnak minden ötven emberre egy zászlója. Biz azokat eldobták. Vége volt a hadjáratnak. Az egész hadjáratnak vége. A délceg daliás alak feltartá kardját az égre. Ilyen arccal festik Hofer Andrást! Az öregek, kik körüle csoportosulnak, leveszik kalapjaikat. Istenhez szólnak, ugye? Pálma sóhajtása is az ő hálaimájuk közé vegyül. - Akkor ez a délceg férfi, mintha a hattyúlovagok eszményképe helyett megint vissza akarná váltani mindennapi prózai alakját, eldobja kezéből azt a kardot, s ruhája oldalához feni a tenyerét, arcát olyan furcsa torzképpé fintorítva; mint mikor a gyermek valami ronda tárgyba markolt bele.
De ez a csúnya, nevetséges torzkép olyan szeretetreméltó volt, hogy Pálma... mit tett volna, ha közel van hozzá?
Nem volt szüksége a tündérnek a légen át sívni, jött fel maga a hős hozzá, nehézkes lépteivel, amikért azzal szokták gúnyolni, hogy bizony behorpad alattuk a föld.
Pálma kijött a donjonból, s azt mondá atyjának:
- A nyomorultak szét vannak verve. Ez az ,,ember" összetörte őket.
Ennek az ,,embernek" valamit kellene mondani.
Cousin úr előreszaladt. Őneki kellett a jó hírt legelébb meghozni. Futottak a fickók, mint a nyulak. Hiszen gyáva had ez! Cousin úr régen ki akarta őket innen veretni a vadászok segélyével, csak az uraság iránti tekintet tartóztatta.
Most aztán a gróf is rájött, hogy milyen ok nélküli volt az egész nagy félelme. Hisz ahogy a szolgabíró kifüstölte ezeket a sehonnaiakat innen, azt ő maga is megtehette volna: ha olyan nagyon ,,jó ember" nem volna.
A veszély semmivé törpült; most már csak az volna az aggodalma, hogy hová lett hát a Stella? Kinek a kezében maradt az a nagy dulakodás közben? Nem taposták-e össze? Szemei azt keresték a földön, midőn Illavay eléje toppant.
Ferenc a felhevüléstől jogosult szemrehányás hangján szólt a grófhoz:
- Gróf úr! Ön a legveszélyesebb rablóbandát fogadta be vendégül a házába; jobbágyaitól félt: amazoktól várt védelmet. Most a jobbágyai keltek az ön védelmére, azok szabadították meg önt és családját. Ezt a népet önnek becsülni kell. Nem! Szeretni kell! Mondja meg ezt nekik.
- Valóban, nagy hálával tartozom - mondá a gróf. - Meg fogom nekik köszönni. Cousin úr, a pincémet nyissa fel.
A gróf a rondellába akart lépni, hogy majd onnan tart dikciót. Egyúttal a Stellának is utánanézhet, nem esett-e ott el?
- Nem úgy, gróf úr! (Illavay most parancsol a háznál.) Ne a pincéjét, a szívét nyissa ön fel. Menjen le a néphez, s szorítson kezet minden emberrel egyenkint. Soha becsületesebb emberek kezét nem szorította ön meg.
- Megteszem, megteszem - mondá a gróf. - Derék, jó emberek. Hűséges jobbágyok. Lemegyek közéjük.
És ment. De Illavay látta, hogy minden lépésnél keres a gróf valamit a földön, s a lábával minden fénylő üvegcserepet megtapint; - olyan kicsinyes volt a nagy dolgokban, mint amilyen nagyszerű a kicsinyekben. Illavay kitalálta, hogy mit keres.
Mindenki eltávozott, csak ő maradt Pálmával egyedül. Illavay a bal kezét, amit ökölre szorítva tartott, mosolyogva nyújtá Pálma felé.
- Nézze, grófnő, az egész tusakodás alatt a kezemben feledve tartottam ezt a gyűrűt.
Tehát csak félkézzel harcolt, a másik öklét elő sem vette. Pálma arca visszaadta a mosolygást. Szép, tündérekhez illő mosoly volt az, akik azért mosolyognak, hogy virágbimbókat csaljanak megnyílásra vele.
- Én kérem önt, hogy tartsa meg ön ezt a gyűrűt.
Most aztán eltűnt a mosoly Ferenc arcáról.
- Anyjának talizmánját? - mondá szomorúan.
- Nem ajándékba adom. Azzal önt nem szabad senkinek megsérteni. Cserébe adom - azért a gyűrűért, amit ön az órazsinórján visel.
Az volt a visszautasító menyasszony jegygyűrűje. Illavay ott hordta azt a mellén, mint ahogy viseli az ember a két tenyerén a két M betűt, ami azt jelenti, hogy: ,,Memento Mori". És jó azt mindennap látni. Ezt a kevélység-lerontó jelvényt.
- Ez pedig az én talizmánom - szólt mély, halk hangon.
- Tudom: azért kérem ,,cserébe".
Az a kifejezés, ami e szónál Illavay arcán elborult, valóban olyan volt, amelytől az a vastag lárva a lélek előtt, ez a durva, idomtalan arc - megszépül: - fölségessé idomul át; oly valami az, ami még a néger fekete arcát is világossá teszi: az elfojtott férfikeserv léleklobbanása. Ebben bűbáj van, mely magához ragad és megigéz.
- Grófnő - mondá olyan hangon, mint a harangszó utóringása. - Ez a gyűrű nekem többe került, mint amennyit a Golkonda minden gyémántja ér.
- Tudom. Keservekbe, amiknek nincsen ára! - sietett a grófnő sebesen kiegészíteni a mondást.
- S ezt a gyűrűt nekem a lábamhoz dobták.
- Szerencsétlen volt, aki azt tette!
- Szeretett, amíg nem ismert, s jól tette, hogy kimondta, mikor megtudta, hogy nem igaz.
- Ön fél, hogy ezt a gyűrűt még egyszer ilyen áron fogja visszavásárolni?
- Tudom azt.
- Miért sért meg engem?
- A grófné most álmodik.
- Akkor álom az egész életem! Egész hajadon koromig arra neveltek, hogy soha ne lássak férfit; s mikor aztán egyszerre betaszítottak a világba, azt mondták: itt van egy sereg ,,beszélő majom", akik közül egyet ki kell választanod, hogy szerencsétlenné tedd élte világáig! Én is mondtam magamban, hisz ez csak álom! - Hát az is álom volt, hogy egyszer elém hoz a sors, nem! Én hiszek Istent! imáim hozták elém. Egy férfit. Nem tudok mellé más nevet adni. Férfit. Hát ez is álom volt? Nem láttam-e őt itt - és ott - és amott - egyedül, egymagában, egy pokol ellenében védelmére kelni annak, aki tehetetlen, mert alszik, álmodik? - Nem láttam-e azt a gyönyörteljes tüneményt, ami most is betölti egész lelkemet, hogy reszketek miatta!
Ferenc szomorúan mosolygott. Hisz itt van a veszélyes tévedés! A leány oly pillanatban látja a férfit, amikor az egy hős szerepébe jutott; a bámulat bearanyozza annak alakját, s azt hiszi, hogy ez a káprázat: szerelem. Aztán mikor lemegy a nap, az aranyozás eltűnik: a szobor rozsdás és fekete.
Hallgatott.
- De nem! - szólt Pálma. - Ez nem volt álom. Hát ,,ő" nem árulta-e el magát? A férfi. Hisz mi baja van azzal a szolgabírónak, hogyha egy comtesse-t egy őrnagy megcsókol? Ki adott neki jogot arra, hogy e csók helyett egy ökölcsapást adjon - egy katonának! egy bíró! egy tisztviselő? Hogy kifacsarja annak a kezéből a kardot, s szétverjen maga körül mindenkit, aki e jelenetnek szemtanúja mert lenni! Hát ,,mi" jogosította őt fel erre?
Illavay homlokára ütött az öklével, hogy így rajtakapták valamin, amit nem lett volna szabad elárulni soha.
Pálma most kacagni kezdett, dévajon, pajkosan, mint egy gyermek.
- Haha! Ön ,,mindent" kérdezett: s most azt akarja, hogy ne válaszoljanak rá.
- Grófnő - szólt Ferenc komolyan. - Gondolja meg, hogy mi vagyok én! és mi ön?
- Ön egy férfi, és én egy leány. ,,Jobb" neveinket nem tudom.
- Gondolja meg, hogy minő távolság van közöttünk!
- Távolság? - szólt Pálma keserűen. - Az igaz. A leány egy lehanyatló család utolsó elátkozott sarjadéka; akinek azt mondják, mikor a gyémántjait a hajába tűzik: ,,Ez a te szegénységed! Ragyogó koldus vagy". A férfi pedig egy nagy úr, aki maga keresi meg a kenyerét, s nem könyörög sem embertől, sem sorstól soha. De hát hisz azért vagyok én a kérő; önhöz, aki olyan magasan áll fölöttem, azért az én dolgom a kérés, hogy felejtse el emberen kívüli származásomat, hogy azok közül való vagyok, akik aranyat esznek és gyémántokat és keserű dicsőséget és megátkozott örökségét hazajáró kísérteteknek, s ha ez elfogyott, akkor éhen vesznek; hogy ossza meg velem azt az édes kenyeret, amiről dajkám mesélt valaha, ahogy van egy ,,kakastéjjel, varjúvajjal sült" kenyér, amit a szegény ember visz haza a gyermekeinek. Oh, én az ilyen kenyéren elélek.
Illavay meg volt rendítve. A leány szavaiból a keserűség igaz szenvedélye beszélt. A leánynak hitt; csak ő maga magának tudott volna hinni!
Félrefordítá arcát, s kezét nyújtá Pálmának; de e kézszorításban egyúttal a gyűrűt is visszaadta neki a Stellával.
- Ön tehát nem adja nekem azt a gyűrűt - még cserében sem? - szólt Pálma szomorúan. - Jól van! Hát tartsa meg addig, amíg érdemes leszek rá! Én meg fogom azt szolgálni.
Ferenc most egyszerre egész arcával odafordult Pálmához, egészen közel hozzá, szem szembe nézve.
- Látott-e ön valaha a világon nálamnál rútabb férfit?
- Az nem igaz! - kiálta Pálma indulatosan s egész szenvedéllyel, mely már a haraggal ittasult; átölelte egyszerre azt a bozontos fejet, s egy csókot égetett az ajakára, egy valódi, édes lángú, szívig lövő csókot - s azután elfutott onnan; a liliomarc piros volt, mint a rózsa.
Ferenc ott maradt egyedül: reszketve, mint a gyermek, aki kincset talált. Mi történt vele? Csakugyan szeretik őt itt? Hitvesi hűséggel, hajadoni vággyal, vad alakján belül rejtőző lelkéért? vagy talán tündércsók volt ez; arra való, hogy a szellemek órájában kóborló férfinak a lelkét kicsalja? a villi csókja, aki szép kísértetalakját hozzátapasztja a férfihoz, míg ölelésével halálra szédíti.
De ez igaz volt.
A szó hazugság, a beszéd álom, de a csók élő lény.
Vissza lehet kérni a jegygyűrűt, a fogadást, az esküt; de a csókot nem lehet visszakérni.
A csók a szfinx talánya, ami meghazudtolja az egyedüli tudományt, a mathesist. Mi az: ,,Egyet az egyből ha kiveszünk = lesz kettő?" - A csók.
Ferenc metamorfózison ment keresztül.
A torztükör nem gúnyolhatta őt többé saját arca előtt: - mint álom-csalkép, ott lebegett a csókadó tünemény arca, mely azt mondta: nem igaz! nem vagy rút! Én látlak! Szeretlek. Olyan vagy.









Jókai Mór: Akik kétszer halnak meg


Egy a ,,beszélő majmok" közül
Illavaynak legjobb volt most a gróf után sietni le az udvarra. Polycrates nem volt jobban megijedve a szerencséjétől, mikor a gyűrűjét visszakapta, mint ő. Eszébe jutott, hogy a grófot leküldte az udvarra a parasztoknak üdvözlő szónoklatot tartani. Ha az most abban a könnyű öltözetben ily felhevülten áthűti magát, még megbetegszik s meghal: akkor aztán bizonnyal őrá marad a leánya. S ez megint az ő lelkét terheli.
Cseléd nem volt sehol az egész palotában, az mind odalenn volt most bámulni; Illavaynak nem volt mit tenni mást, mint magának felkeresni a gróf nyusztbéléses kaftánját, s levinni utána az udvarra. A gróf nagyon meg volt hatva e gyöngéd figyelmesség által. Valóban a gondolatját találta ki ez a szolgabíró. Amíg ott az udvaron háromszáz parasztnak a kérges, izzadt tenyereit szorongatta, folyvást azon járt az esze, hogy most neki ettől a megerőltetéstől okvetlenül tüdőgyulladást kell kapnia.
- Nem mondtam valami kompromittáló dolgot ezeknek a tisztelt - embereknek? - kérdé Illavaytól. Azt hitte, hogy ez azóta mindig azt hallgatja, hogy ő micsoda válogatott szónoklatokat bocsát közre a parasztok előtt.
- Legyen nyugodt a gróf. Azokért, amik ma itt történtek, én felelek meg. Nem volt ennek a mai csetepaténak semmi politikai színe. Ezt a zagyva csőcseléket egy minden országban kipécézett kalandorbanda szedte össze; akiket ma itt szétvertünk, holnapután Németországban vagy Oroszországban kezdik újra a garázdálkodásaikat; nincsen ezeknek hazájuk.
Ez a felvilágosítás nagyon megnyugtatá a grófot.
- Tehát valósággal rablóbanda volt ez.
- Több tagját volt szerencsém már közelebbről tisztelhetni. A vezérük háromszor volt a kezem között; mindannyiszor el tudott menekülni. Veszedelmes egy kalandor. Franciaországban négyszer tört ki a börtönből. A grófnak régen meg akartam már mondani, hogy palotája műkincseinek a híre a külföldön is el van terjedve, mégpedig olyan körökben, amik nagy műbarátok, de nem szeretnek pénzen szerezni. Az a szerencséje, hogy olyan nép között lakik, amelynél meg nem élhetnek a rablók. Ezek közt nincs orgazda; hanem túl a Vágon már egész falvak vannak, amiknek minden lakosa vagy zsivány, vagy orgazda. De ide azok nem merik tenni a lábukat: magától a néptől. Nem kell ennek csendőr, elfogja a rablót maga is, s nem fél a lövöldözéstől. A gróf házát úgy őrzi ez a nép, mint egy tábor.
- Derék emberek. Meg is köszöntem nekik. Mindenkivel kezet szorítottam. Nem volna jó egy kis remunerációt osztani szét közöttük?
- Ne tegye azt a gróf. Ez a nép szegény, de nem alacsony. Nagylelkű ez! Hiszen emlékezhetik rá a gróf, hogy a múlt nyári és őszi munka alatt, mikor a robot megszűntével sok földesúr zavarba jött a rögtön nem pótolható cseléd- és vonómarhahiány miatt: a gróf jobbágyai összebeszéltek, s minden uradalmában elhatározták, hogy még az idei munkát elvégzik a volt földesuruk földein, s betakarítottak, fölszántottak mindent ingyen, fizetés nélkül, mikor már nem tartoztak vele. Emlékezzék rá vissza a gróf.
A gróf ugyan furcsán emlékezett erre az adatra. Neki a gazdatisztjei a tavalyi mezei munkák fejében ama nevezetes etnográfiai adat krónikája helyett roppant nagy rubrikáit szolgáltatták át a kifizetett gyalog- és szekeresnapszámoknak. - Már most melyiknek van igaza?
- De ha örömet akar a híveinek szerezni a gróf - mondá Illavay -, hívja be a házába az elöljárókat, s ültesse őket az asztalhoz.
- Én is erre gondoltam. Igaza van. Szemelje ki, kérem, akiket meg kell hívnom, s invitálja be a nevemben. Azt a veszpillót ki ne hagyja. Hatalmas öreg. Milyen eloquenter beszéli a deák nyelvet.
- Nemcsak beszéli, de írja is. A gróf a század egyik legnagyobb nevezetességét bírja az uradalma területén: az utolsó latin poétát. Ez a vén paraszt egész kötet verseket írt valaha, miket egy tudósunk fedezett fel nála. Majd előkeresem a gróf könyvtárából a Tudományos Gyűjteménynek azt a kötetét, amiben e rendkívüli tüneménye a népmíveltségnek ismertetve van.
- Tehát meghívja a tisztelt - parasztokat egy kis barátságos lakomára fel az étterembe, s magam praesideáljak ott, ugye?
- Nem, nem gróf úr; az a jámbor embereket nagyon feszélyezné. Ámbár az iménti vendégek után csupa rehabilitáció volna az ősi étteremre nézve, ha ilyen tisztességes vendégek ülnék körül az asztalt; hanem ezek jobban fogják magukat érezni, hogy ha a gróf idelenn a csatárteremben telepedteti le őket egy egyszerű parasztcseléd főzte lakomához, s csak akkor jön le maga közéjök, mikor már részt vettek a jóból, s meghallgatja a szép áldomásaikat, s aztán egyszer poharat koccint velük.
- Nagyon helyes. Ön jól ismeri az embereket. Tehát ön meghívja a tisztelt - jó embereket, s a nevemben rendelkezik a cselédjeimmel, hogy minden jóval ellássák. A veszpilló azalatt bizonyosan latin disztichonokat fog készíteni, azokat majd meghallgatjuk. Azalatt mi is hármacskán megebédelünk odafenn. Azt a bizonyos lakomát a tisztelt - haramia urakkal, mi mind a hárman csak végignéztük: ön sem evett egy falatot sem.
- Nem volt kedvem ilyen emberekkel egy tálba mártani. Azonban énnekem most még nincs időm az evésre gondolni.
- Hogyan? Ön nem éhes? Pedig már három óra.
- De előbbre való feladat vár rám. Ennek a mai csatának sebesültjei is vannak; azokat addig is, míg holnap a székvárosból kihozathatjuk a megyei főorvost (az sem bizonyos, hogy otthon van-e), valami ideiglenes ápolással el kell látnom.
- Önnek ez is a hivatásához tartozik?
- Miután a járásorvos elment a hadsereggel tábori orvosnak, rám hagyta a patikáját, azt most én hordom magammal, mint Dulcamara, s holmi goromba bajnál én is kötözök, kuruzsolok: volt gyakorlatom benne; falun nem lehet mindjárt orvost kapni. Kérnék legelébb is kötelékhez való vászonneműeket.
- Óh, azt majd ad a leányom. Ő tudja, honnan kell azt venni. Menjünk őhozzá.
Temetvényi maga segített Pálmát felkeresni, aki sokáig nem tudta megérteni, hogy miért titulázza az atyja a szolgabírót doktor úrnak? Mikor aztán megtudta, hogy sebesültekről van szó, a könny kicsordult szeméből.
- Istenem! Miattunk vérzenek mások! Tán el is vérzenek? S nekünk nincs orvosunk. Ugye, megengedi ön, hogy vele menjek és segítsek önnek?
- Mit gondolsz? Pálma! - szörnyedt fel Temetvényi - egy fiatal leánynak való feladat-e ez?
A leány nagyot sóhajtott.
- A kolostorban még fiatalabb voltam; s az apácák betegek és sebesültek ápolásával foglalkoztak; ott ez nekem mindennapi feladatom volt.
A gróf egy szót sem szólt többet. Ez a szemrehányás elevenjére talált. Kikotródott a szobából:
- Én addig ájtatoskodni fogok magányomban. (Azaz, hogy szükségét érezte a mosdó szekrényéhez menekülni háromszáz paraszt tenyerével való érintkezés után.)
Pálma azt tehette, amit akart. - Illavaytól nem kellett kérnie beleegyezését; annak már ő parancsolt. Az első csókkal megkoronázta magát a nő királynénak. Illavay sebköteléknek való vászonrongyokat kért tőle. Előkelő uraságnál viselt rongyok nem hevernek. Pálma elővette saját legfinomabb patyolat gúnyáit, s ártatlan naivsággal odaadva Ferenc kezébe az öltöny egyik, hímezett szegélyét, maga az ollóval hosszú pólyákat hasogatott belőlük.
Azután Illavay szánjára felültek: ők ketten elöl; Ferenc hajtotta a lovakat, hátul ült a kocsis meg a hajdú, akinél már fel volt jegyezve minden házszám, ahol sebesült fekszik. Nem volt nagy szám; nem is súlyos sebesültek, többnyire lövésseb, amit ideiglenes vérelállító kötéssel kell ellátni. Az egykori apácanövendék nem borzadott azoktól. Ügyes, gyakorlott kézzel segített Ferencnek a rögtönzött műtétben. És minden pólyával, amit körülcsavart, az ő lelkét kötözte meg jobban, s az ő szívének nagy sebén állította el a vérzést.
Késő este vetette őket vissza a kastélyba. Egészen derült kedvük volt; - aminek egyik oka az lehetett, hogy egyetlen aggasztó kimenetelű sebesülési eset sem került a kezeik alá. Talán egyéb oka is volt. A gróf bizony nem várhatta őket vissza. Odaült az ebédhez, ő az asztalfőn, a túlsó végén az asztalnak mr. Cousin. De mr. Cousin megtartotta annyira az etikettet, hogy amíg az uraságok meg nem érkeznek, az ételhez ne nyúljon. Végre megjöttek. Pálma derült kedélyben volt; megcsókolta az atyját:
- Nincs semmi nagyobb baj! - Ferenc is megvallotta, hogy de most már igazán és komolyan megéhezett. A gróf mentette magát, hogy ,,bal kézzel" várta őket.
- Ne félj semmit, mi utolérünk még: ma úgy fogunk enni, mint a farkasok. - Ezt Pálma mondta, aki úgy szokott enni rendesen, mint az esti lepke. S szavuknak álltak. Mintha versenyeznének, úgy bántak el a felhordott ételekkel. Pedig Pálma közben még beszédes is volt.
A szegény sebesültek nagyon jó kedvű emberek; azok száz meg százféle tréfás adomával mulattatták ápolóikat a sebészi kezelés közben: hogy bántak el a futó ellenséggel! Ezeket mind sietett Pálma elmondani az atyja előtt; dehogy engedte Ferencet szóhoz jutni. Ha az indult neki valami eset előadásának, a maga lassú, leptető modorában, kikapta szájából a szót, s hogy az ne beszélhessen, megkínálta az előtte levő tállal. - Hallatlan eset az, hogy a Temetvényiek éttermében a ház egyetlen leánya kínálja a vendéget az előtte levő tállal, amit az inasnak kellene körülhordani! Hanem hát rendkívüli időket élünk!
Azt is meg kell érnünk, hogy az alsó traktusból, ahol a tisztelt vendégek jókedve már vígsággá nőtt meg, egy soktagú küldöttség jöjjön fel, minden bejelentés nélkül, átadni az egész volt jobbágyság üdvözlő jókívánatát egy fényes áldomásban, amit a veszpilló készített most hevenyén, latin hexameterekben és pentameterekben.
Rendkívüli dolog; de egészen megérthető.
- Halljuk a szép szót.
A veszpilló leírta az egész hősi ütközetet, ami ma e helyen lefolyt. Virgilius ,,Arma, virumque cano" költeményével vetekedett az, különösen egy tekintetben, abban, hogy nem akart vége szakadni. A latin nyelven költőknek az a pregnáns jellemvonásuk, hogy nem tartják elégnek a nektárt szürcsöltetni a kegyes olvasóval, le is akarják vele itatni; de meg is akarják benne füröszteni; de úszni is kell neki benne, s jó szerencse, ha elengedik neki a belefullasztást.
Ezúttal a felolvasott poéma a legrendkívülibb módon lett bevégezve. A dactilusok pattogása közben nagy riadal támad odakinn a folyosón.
- Itt hozzák! Megfogták! Fel kell akasztani!
Egy nekipirult nagy szál legény keresztültöri magát az üdvözlő deputáción, s dehogy kíván ,,csés jó estét", azon kezdi, hogy:
- Megfogtuk a szvornosztok vezérét!
De már ez olyan szó, amiért meg kell szakadni a pentaméternek a caesuránál, annyival is inkább, hogy a beköszöntő legény egy kötélnek a végét tartja a kezében; ráhurkolva a fogolynak a nyakára, akit ketten-hárman taszigálnak befelé erővel.
Pálma e szóra, hogy elfogták, s itt hozzák a rablóvezért, önfeledten ugrott fel a székétől, s odafutott Illavay mögé: ösztönszerűleg ott keresve a védelmet.
Illavay is talpra ugrott. Ez jó fogás, ha ezúttal el tudták fogni Zsiborákot; többféle tekintetből.
De milyen nagy volt azután mindhármuknak a bámulása, mikor a lámpafény elé hurcolt alakot megpillanták.
Dehogy volt az a Zsiborák! Ugyan ki lett volna más, mint a szerencsétlen Opatovszky ivadék.
Soma úrfi volt biz az a hadifogoly; de minő felvonulási pompában! Fejébe nyomva egész a szeméig a fehér báránybőr süveg. Azután volt rajta egy piros dolmány. De hol vette ezt a piros dolmányt? Hát úgy szerezte, hogy kifordította a honvédatillát, annak piros volt a bélése, úgy vette fel. Úgy nézett ki igazán, mint egy nagy majom.
Csak Illavay ismert rá.
Oda is rohant mindjárt hozzá: széttaszigálta az őt fogva tartó parasztokat.
- Megbolondultatok-e? Hisz ez az én öcsém! A földesuratok fia. A Kornél úrfi. Oldjátok el mindjárt a kezeit!
No, ez szép első bemutatás a Temetvényi család előtt.
- De hát minek kötöztétek meg, ti ostobák?
- Hát minek mondta, hogy ő a szvornoszt vezére? - mondá duzzogva a kísérő legény.
Akkor meg Soma úrfira förmedt Ferenc.
- Hát miért adta ön ki magát a szvornoszt vezérének?
Az csak nézett egy darabig, mint a sült hal; még mindig azt hitte, hogy megeszik. Egyszer aztán, mikor meggyőződött róla, hogy csakugyan az urabátyja az, aki ott áll, s a kezeiről lehullottak a kötelek, rákezdte nyomorúságos, siralmas hangon:
- Azt hittem, hogy ezek is szvornosztok! Kedves urambátyám, ne engedjen felakasztani!
Erre a szóra egy hangos kacagás csendült fel a szobában. Pálma nevette el magát. Nem lehetett azt megállani: ezt a beszélő majmot látva.
Arra aztán minden jelen levő ember kacagni kezdett; utoljára a fogoly maga is: ő is beszélt, az elfogói is beszéltek, s a sok összevissza tanúvallomásból utoljára kiderült az egész konfúzió.
Soma úrfi hazafelé térő szándékában, nehogy a honvédatilla elárulja kilétét, kifordítottá azt, s a bélésével kifelé öltötte fel. Útközben aztán szembetalálkozott a mellékutakat őrző parasztokkal. Azokról azt hitte, hogy a panszláv szabadcsapat csatárai, s már messziről kiáltozott nekik, hogy ő is a szvornoszt vezére; aztán nyakon csípték, megkötözték, idehozták; jó szerencse, hogy valami fán ott nem felejtették.
Illavay igazán haragba jött. Kikergetett a szobából minden parasztot.
- No, ez szép bemutatás! - dörmögé Soma fülébe. Nem is mert Pálma felé nézni. A grófnő a zsebkendője szegélyét harapta a fogai közé, hogy a nevetését visszafojtsa.
- Kérem, háznagy úr - szólt Illavay.
- Monsieur Cousin! - mondá a gróf.
Melyikre hallgasson a megszólított.
- Legyen olyan jó, adasson más öltözetet az öcsémre - szólt Illavay.
- Tétessen egy terítéket az asztalra Opatovszky úrnak - mondá a gróf. - Szegény. Ki van fáradva; előbb hadd regalírozza magát.
- De ilyen jelmezben csak nem ülhet az asztalhoz! - dörmögé a nagybátya.
Az igaz, hogy furcsa jelmez volt; a kifordított kabát, ez is meghasogatva a cihertől meg a goromba paraszttenyerektől; térde, könyöke csupa sár.
- Nem tesz semmit - mondá a gróf nagy kegyességgel. - Egy Opatovszky bármilyen helyzetben és öltözetben is mindig Opatovszky marad. Csak üljön ön az asztalhoz. Örülünk, hogy szerencsénk van.
Soma úrfinak választani kellett, hogy melyik tanácsot fogadja meg. A szép piros felszelt sonka ott mosolygott az asztalon; a palackból öntött bor olyan szépen mondja, hogy ,,glukk, glukk, glukk"; eh, mit, átöltözni, megmosdani, kikefélkedni azután is elég idő lesz: ő bizony megfogadta a jobbik tanácsot, s levágta magát a készen álló székre, s hozzálátott két kézzel a közel talált enni-innivalóhoz: nem törődve vele, hogy mosolyog-e nagyon az ő ágrólszakadt alakján az a fehér alabástromarc.
Mikor ily hamzsolva evett, akkor tökéletesen majomhoz hasonlított.
Ideálja volt azoknak a ,,beszélő majmoknak", akik közül Pálmának egyet ki kellett választania, hogy azt szerencsétlenné tegye. Nem kellett messze mennie. Ez volt a legszebb példány belőlük. És Illavaynak megragadt az emlékében az a mondás:
,,Egy Opatovszky bármilyen helyzetben és öltözetben is mindig Opatovszky marad".
A majmok pedig szoktak maliciózusok is lenni.
Az előre látható volt, hogy Soma úrfinak ezen a vidéken nem lesz maradása a fentebbi kázus után. Akivel csak összejön, mind azt kérdezi tőle, hogy hol a piros uniformis. Nincs is más neve, mint a ,,szvornoszt-vitéz". Illavaynak gondoskodni kellett róla, hogy valahová jó messzire elvigye, ahol még a viselt dolgainak hírét nem hallották. Az egész országban volt még egy város, ahol a múzsák csendesen meghúzhatták magukat. Mint tudva van, a főtanodák szüneteltek: a debreceni kollégiumban országgyűlést tartottak, s a nagyenyedi kollégiumban az oláhok praelegálták a jus naturae-t. De még Pozsonyban lehetett találni akadémiát, ahol olyan fiatalemberekkel, akik nem váltak be katonának, odahaza meg terhére voltak a háznak, el lehetett csavarogtatni egy-egy semestrist, sub titulo juridici cursus. - No, az is szép ,,jus" lehetett, amit ott tanítottak. Mikor az összes törvénykönyv darabokra volt már tépve. Hanem azért az öreg professzorok csak fölmentek a katedrába, s a diákok csak megitták a maguk sörét a commercen, s ezzel fönn volt tartva a normális állapot.
Ide hozta el Soma úrfit, asseclástul együtt a nagybátyja. Természetesen itt is a professzorhoz adta be szállásra.
Hanem a kópé diákok ott is kifogtak rajta. Valahonnan megtudták, ha más nem, Koczur barátunk beszélte ki, hogy micsoda hőstetteket vitt véghez a hadjárat alatt. Rajta száradt a szabadcsapat-vezér cím.
Pozsony pedig abban az időben a császári csapatok pivotja volt, és egyúttal központja a magyarországi dolgokkal elégedetlen mágnásoknak.
Soma úrfit addig csúfolták, amíg az lett belőle, aminek csúfolták. Egyszer csak kap Illavay egy levelet Koczurtól, hogy megint lettünk ám valamik! Az akadémia falát megkentük hájjal, hogy egyék meg a kutyák, magunk pedig felcsaptunk gróf ** szabadcsapatjába volontérnak, vissza is vettük a régi Opatovszky Kornél nevet. S most vigyázzon aztán már urambátyám a nyakára, hogy a markunkba ne kerüljön, mert ha a minap föl nem köttettük, mint hazaárulót, majd felköttetjük most, mint rebellist.
- Bolond lyukból bolond szél! - mondá rá Ferenc. - Majd onnan is elszaladtok ti, mihelyt megérzitek a kolbászbűzt. Nem gondolta meg, hogy bolondoknak áll a világ.
Már ide nem mehetett utána, hogy visszahozza. Engedte futni a futóbolondot.
Különben maga is félig-meddig bolond volt már. Egy pár szép méla szemnek a bolondja.









Jókai Mór: Akik kétszer halnak meg


Miben nagyok a nők?
Pálma tudott valamit, ami Illavayt legközelebb érdeklő titok volt. Valósággal nem is volt az titok, mert többen is tudták, és Ferenc maga is megtudhatta volna, ha a sértett szív olyan büszke nem volna, hogy a gondolatnak megtiltsa azt, hogy szóvá változzék. Ha a legelső ismerősétől kérdezte volna, az megmondta volna neki, de hát nem kérdezte.
Ennek a nagyon érdekes titoknak a folytán Pálma rögtön az utóbbi események után levelet írt valakinek. S attól legrövidebb időn meg is kapta a választ.
Gyönge violaszínű volt a papír, amelyre az volt írva, jelvényül a szögletén egy gyászfecskével. Nőkéz írása volt. A tartalma különben úgyis rávallana asszonyszív-eredetére.
,,Nagy örömet okozott nekem a grófnő bizalmas közlésével. Senki a világon nem óhajtja jobban és igazabban mint én, hogy ,ő' boldog legyen. A lelkem megvigasztalódik annál a gondolatnál, hogy ami rám nézve elvesztett kincs, annak az értékét egy magas lélek felismerte.
Jól találta a grófnő a kérdést. A nőknek a csekélységekben van az erejük. Az ő tanulmányuk az, hogy milyen a férfi, akit szeretnek, a hétköznapi életben. S én ezt egy időben sokat tanultam.
A férfi, akiről mi egymásnak beszélünk, a legrendkívülibb jellem, akit nagyon keresztül kell ismerni, hogy ellenmondó vonásait összeegyeztethessük. Együtt lakik benne az erő a gyöngeséggel. Bátorsága megrendíthetetlen a halálveszéllyel szemközt; hanem ha egy poharat el talált törni, azt eltagadja a gazdasszonya előtt; fél, hogy megszidják. Nincs olyan ellensége, akinek hétszer egymás után meg ne bocsásson, de az iránt, akit szeret, engesztelhetetlen. Sem embertől, sem sorstól nem jöhet rá olyan csapás, ami kedélyét megkeserítse; de attól, akit szeret, egy elmulasztott tekintet, egy rosszul választott hangja a kimondott szónak képes szívéig sérteni. Azt azután elhordozza és nem panaszkodik, hanem az arca beszél róla, hogy szenved. Óh, mennyit tud beszélni ez a durvának látszó arc! Aki annak a hieroglifjait megismerte, úgy olvashat belőle, mint a könyvből.
A nagy dolgokban engedékeny, a kicsinyekben követelő. S az ilyen kicsinységekben van a nők hatalma, akik szerettetni akarnak.
Elmondom önnek, grófnő, tapasztalataimat.
Ő egész lelkével átadja magát annak, akit szeret, s a féltékenységet nem ismeri. Azt mondá egyszer: ,Aki félt, az megszűnt becsülni először a nőt, azután önmagát.' Azonban önmaga iránt bizalmatlan, s még inkább azzá kellett lennie amiatt, ami közöttünk kettészakadt. Ezt a bizalmatlanságot valahogy ki kellene lopni a szívéből. Csak lopni, mert ha észreveszi, hogy utánalesnek, még mélyebben elrejti. - Legelőször is a külsőségeken kell észrevennie, hogy gyöngéd figyelem jő eléje feleútra.
Az ilyen külsőségek bagatellnek látszanak; de összességükben mégis olyanok azok, mint az arab regékben a ,telli': egy erszényke kavicsokkal, tollakkal, virágokkal, bogárszárnyakkal, magokkal, csigákkal megrakva, amiknek összességéből mégis azt az izenetet olvassa ki, akinek adják, hogy szeretve van.
Hát legelőször is kezdjük a viseleten. Az öltönyökben ,ő' a kék színt szereti, annak minden árnyalatát; de leginkább az olyan ibolyakéket, aminő e levélpapír színe. Azonkívül tűrheti a fehéret és a feketét s a határozatlan színeket. Hanem a piros színt gyűlöli minden asszonyi viseleten. Még a rózsaszínt is: az a kacérság színe: a sötét császárpiros és bordó színektől egyenesen irtózik. - A hajviseletnél nem igen szereti, ha a nőnek huncutkája van. Leginkább tetszik neki, ha a két első hajtekercs be van fonva, s aztán a fülön alól leeresztve s úgy a kontyra feltűzve. (Nem nevet ki a grófnő, hogy ilyen apróságokkal fárasztom?) Ellenben csípős és udvariatlan tud lenni az olyan nő iránt, aki féloldalt viseli a hajválasztékát.
Az ételeknél is szeszélyei vannak. A vajat nem tűrheti semmi ételen, s amin valami cukrot érez, azt bűnbánat neki megenni. Hallal, rákkal el lehet őt kergetni az asztaltól. Ellenben a ,kálvinista koszt'-nak nagy barátja."
(Itt egy egész szakácsművészeti tárgyalás következett, mely külön papírra volt írva, arra levén szánva, hogy azt a levélolvasó úgysem fogja az elefántcsont szekrénykébe elzárni, hanem kiadja a szakácsnak tanulmányozás végett. - Fölöttébb nevezetes okmány! Gyönge oldalunk ez: férfinemnek. Emlékezünk a másodszor nősült férj adomájára, kinek az új nő sehogy sem tudta eltalálni a szája ízét: mindig azon sóhajtozott, hogy ezt a ,,megboldogult" másképp csinálta, míg egyszer véletlenül megkozmásodott az étel, akkor aztán megnyerte a tetszését: a megboldogult ilyenhez szoktatta.)
A grófnő mosolygott is eleget, mikor a titkos utasításoknak ezt a csatolványát végigolvasta. Milyen furcsa a férfi!
,,Nagyon lehűti a tiszteletét a nő iránt, ha ezt szivarozni látja, ilyenkor szerető helyett jó pajtást lát benne" - folytatá a levél.
,,Bántja a pompa. Ellenszenve van minden iránt, ami fényűzés; azt mondá: jobb volna nekünk, ha üveges hintók helyett a gazdasági gépeket szaporítanók el az országban, s igen sok főúr jól tenné, ha selyemszőnyegek helyett a kötelezvényeivel húzatná be a szobája falait. Egy pompásan felcicomázott teremben úgy érzi magát, mintha egy idegen csillagzatba jutott volna bele.
Hanem ezek hát mind csak ízlési bizarrságok, külsőségek, amiket egy nő megfigyelhet, el is mellőzhet; ha tetszik, simogathatja, ha nem tetszik, ellenkezhet velük. A kedélye nehezebben kitanulható. Erősen kifejlődött benne a függetlenségi érzet, és ennek a tökéletes ellentéte: a szolgálati készség. S hol van e kettőnek a harmóniája? Szereti szolgálni azt, aki nálánál gyöngébb: a népet, a szegény népet; de nem a hatalmat, aki parancsol és jutalmat oszt. Rabja tud lenni egy vén cselédnek, egy makacs gyermeknek, de nem azoknak, akik koronát viselnek. Azért fél az olyan nőtől, akit erősnek, uralkodó jelleműnek ismer, mint a gyermek a mostohájától; de egész valójával csügg az olyan nőn, aki rábízza a sorsát, mint édesapa egyetlen gyermekén.
Nehéz őt megnyerni; de nehéz elveszíteni.
A társalgásban eleinte hallgatag, szófukar. Vannak tárgyak, amikbe bele nem szól. Sport, vadászat, táncvigalmak, párbajok, mendemondák úgy leperegnek körülötte, hogy ha kérdi valaki tőle, miről beszélnek, azt mondja: ,Nem tudom'. Sok idő kell hozzá, a bizalom megnyerése, a rokonszenv biztos találkozása, míg e hallgatag, gunnyasztó lélek szárnyait kiereszti és fölrebben. Akkor aztán repül. Szárnyai fényes régiókban járnak! - Ha majd egyszer a grófnő, ősvárának romjai között járkál vele, távol a profánus világtól, s ábrándjaiban azokat a faragott kariatidafőket ott az erkélyen megkérdezi: minő élet volt itt valaha? Akkor a kőarcok leghidegebbike át fog melegülni, fényt kap, megelevenül, s mikor az ön kedélyhangulata összetalálkozik az övével, akkor megtörténik az, hogy a kőszobor repülni kezd, a kőszobor megzendül, és ön hallani fog tőle egy költeményt, mely átringatja lelkünket a napsugaras múltba, odabűvöl egy újra felelevenült ismeretlen világ közepébe: megnépesíti a dűlt romok pompás csarnokait élő, tündöklő alakokkal; boldog ábrándoknak, édes örömeknek méla holdvilágával sütteti be a visszhangos termeket, csaták vérvilágával a hősi harc színhelyét, az udvart, a bástyafokot. S túlvilági érzés, szívandalító költészet, rokonszenves delej támad a költemény minden sorából. S aki azt hallja, aki azt az arcot látja, emberen túli fényt lát ragyogni rajta: az a magát eláruló költőnek az arca (vagy tán csak az érzette, az látta ezt így, aki legelőször hallotta?) S ha az elmondottért egy néma sóhaj, tán egy önkénytelen könny lesz a jutalom, akkor még tovább kibomlanak a rejtett szellemszárnyak, máskor is minden hangulatteljes pillanatban megjelenik azzal a ragyogó arcával, abban az istenektől ajándékozott fényes köntösben választottja előtt, s szebbnél szebb költemények gyöngysora fűződik a rokonszenvező hölgy selyemfonalára. - De csak azt ne kérdezze valaha tőle: ki írta e költeményeket, mert abban a percben elszakad a fonál, s a gyöngy szétgurul. Azt feleli rá, nem tudom: egy diáktársamtól tanultam az iskolában, s több költeményt nem fog mondani. Pedig ő az, maga: aki szégyenli a szárnyait. Jártában-keltében hideg, prózai, gyakorlati ember - az egész világra nézve; költő csak arra az egyre nézve, aki vele együtt tud repülni: aki szeret."
Ennyi volt a levélben.
Pálmának elég, hogy egészen fölmelegedjék tőle.
Fogékony lelke ugyan érzette, hogy ez lopott meleg, kölcsönzött láng; de hát az már a láng természete, hogy a másolata is eredeti lesz azonnal.
Egészen új világot vetett e levél Illavay alakjára.
E kőben nemcsak bátor férfilélek, de költői szellem is lakik. Kizárólagos, csupán választottja előtt nyilvánuló; nem az egész világ számára égő; csak annak a gyönyörére, akinek meghódol. Egy csillag, amit nem szabad senkinek másnak látni, csak annak, aki vezércsillagául választotta magának.
Ez aztán egészen fölverte az értékét.
Pálma grófnő nem késett a levél írójának rögtön megköszönni a szívesen fogadott közleményeket. Kérte, hogy ha még jut eszébe valami kiegészítő részlet, azokat is csak jegyezze fel a számára.
Másodszor is megjött az ibolyaszínű válasz, a gyászoló fecskével.
,,Egy nevezetes különcséget valóban elfeledtem önnel közleni: amit voltaképpen nekem sem volna szabad ismernem. Neki az a különös szokása van, hogy naponkint rövidebb vagy hosszabb időre szobájába bezárkózik. Az a szó, hogy borotválkozik olyankor. Azt más sem szereti, ha olyankor háborgatják. Az ember nevetséges figura lehet azzal a félig beszappanozott ábrázattal A vén cselédje azonban megsúgta nekem azt a titkát, hogy olyankor, mikor így be van zárkózva szobájába, ő magával szokott beszélni. Van egy torztükre, az elé áll, s aztán vitatkoznak egymással. Ő azt is elmondja, amit a tükörtől hall. A cseléd azért mondta el ezt nekem, hogy vigyázzak rá: ez egy neme a bolondságnak, az ő anyja is Opatovszky leány volt, s azoknak az ereiben mindegyiknél van egy csepp az őrült Stibor vajda véréből. Magában fennhangon beszélni, bolondság. De ez őnála nem az. Én is kihallgattam e magányos párbeszédeit néhányszor, leskelődő kíváncsiságból. Az az emberi szívben lakó két démonnak a küzdelme: a jónak és a rossznak, a bosszúállás és a kiengesztelődés küzdenek egymással - élő szóval; majd meg a hiúság és az önbírálat: a vágy és a lemondás. S mindig a jó szellem marad győztes. De ezt nem szabad észrevenni. Mert aki azt az önmagával tusakodó szellemet küzdelme hevében megzavarja, az azt összetépi. Aki csak egy szóval is észrevéteti vele, hogy e különcségéről tud valamit, hogy utána leskelődik, attól elfordul örökre. Tehát vigyázzon erre."
Pálma gondolta magában: ebből ki lehet őt gyógyítani. Készen volt az egész terve: kilenc oldalról megtámadni az ellenállót.









Jókai Mór: Akik kétszer halnak meg


A szép Laila balladája
Ama harci jelenet napja után beletelt két hét, hogy Illavay nem látogatta meg Gargóvárát.
Lehettek sürgős feladatai, mik elébbvalók a szívügyeknél: valószínű, hogy sok járás-kelése volt amiatt, ami az ő rendelkezései folytán történt. A császári hadparancsnoknak számot kellett róla adni, hogy egy csoport fegyveres embert, aki az ő zászlóit bitorolta, miért kergetett valaki a világba; az ilyen vitézkedésért az embert könnyen haditörvényszék elé is állíthatták. Írt is Ferenc ezalatt nem egy levelet - a grófnak, tudatva vele, hogy most itt jár, meg ott jár; de Pálma mind jobb szerette volna azt, ha ő maga jött volna már egyszer. Végre annak az ideje is elérkezett; egy szép reggelen egy lovag vágtatott be a gargóvári dobogó hídon, akiben az erkélyablakon kihajló vártündér alig ismer, de mégis csak ráismer a várt lovagjára.
Az idő a szigorú téli napok után egyszerre úgy átcsapott a tavaszi melegbe, hogy a rohamos hóolvadás miatt se szánon, se kocsin nem lehetett utazni: akinek sürgetős útja volt, lóhátról intézte el.
Ferencnek arra volt jó ez a két hét, hogy azalatt szakállt eresztett. Annak az arcot körülfogó koszorúnak az a jótékony hatása van, hogy a vonások összhangtalanságát kiegyenlíti: a nem szép arcnak általános kifejezést ád, a fejnek megadja a hiányzó reliefet.
De nem ez volt az, amiért Pálma oly kedvesen volt meglepve Illavaynak előnyösen átváltozott arcától. Szép volt az neki már mindenképpen. Hanem ez az újon növelt szakáll azt mondta meg neki, hogy Ferenc az ő utolsó szavát elhitte: azóta nem áll össze vitatkozni azzal a boszorkányos tükörrel, mely mindig azt mondja neki: ,,Te rút vagy, ostoba vagy, senki sem szeret", nem kereste a kétségeit; e bűvszó által megszabadult ettől a bolondság démonától: ő hisz, ő bízik: a hölgyben és saját magában. Hisz úgy, ahogy még sohasem hitt senkinek. Ez teljes diadal volt.
Pálma ragyogó arccal sietett az érkező elé. Tudott ez az arc ragyogni is, s akkor mennyi jóság sugárzott le róla. Ezt nem tanították neki: ez belülről jött.
De hát még Ferenc hogy volt meglepetve, mikor őt meglátta, abban a gyöngeviolaszínű ruhában, azzal a két fülön aluleresztett s hátul feltűzött hajfonattal, mintha csak ábrándjainak tündére járt volna előtte, s az öltöztette volna fel. Úgy reszketett örömében, mint egy gyermek, aki csak bámul és nem meri elhinni, hogy mindez az övé!
Ilyenkor a gyermekkel elébb tréfálni szoktak: elébb megfaggatják, megbúsítják, hogy az a szép vásárfia, az a karácsonyajándék nem neki van szánva, hanem a szomszéd fiának.
Pálma megállt előtte komolyan, s magának tartá mind a két kezét.
- Panaszom van a szolgabíró úrra.
Ferenc a szemébe nézett; komolyan beszélnek így?
- Igen, nagy panaszom van. A patak kiáradt, elhordta a hidakat mind: a szolgabíró úr nem csináltatta azokat meg, s most az én jegyesem nem tud hozzám eljönni.
Ferenc mosolyogva simítá meg új szakállát.
- Ha van neki szíve, át tudja az úsztatni lóháton is a vízárt.
Akkor aztán az övé lett mind a két kéz és a piros ajkak kacagása.
Bizony az övé volt itt már minden, nem is csináltak titkot belőle. Észrevehette minden szóból, minden tekintetből, amivel a háznál fogadták; az ételekből, amikkel megvendégelték; a cselédek, a gazdatisztek, maga a háznagy nyájas kedvkereséséből, hogy itthon van ő már. A megváltozott egyszerű életmód: maguk a szerény bútorok, miket ki tudja, mely vadászlakból kerestek elő, mind arról beszéltek, hogy az ő kedvtelése itt mindenkinek a gondja.
Magának a grófnak is számtalan alkalma volt Ferenccel csalhatatlan tanújelek által éreztetni, hogy családja leendő tagjának tekinti. Az igaz, hogy sajátszerű módja a bizalomnyilvánításnak, de a legkétségtelenebb. A gróf bevezette Illavayt keble legféltettebb titkainak szentélyébe. Minden látogatása alkalmával volt egy bizalmas közlenivalója. Most itt járt le egy váltó, most meg amott. Mindenféle váltó. Mert a váltók természethistóriája gazdag. Vannak cavalierváltók, vannak üzletváltók, vannak, amiket szárazváltóknak neveznek, vannak ellenben, melyek pinceváltóknak hívatnak, vannak prolongálható váltók, vannak bankváltók, vannak uzsorásváltók, vannak szívességi-váltók, vannak csereváltók, vannak borítékba lepecsételt váltók, vannak piacon kódorgó váltók. S ezekből mind volt a grófnak egész kollekciója. S kívánhat-e már egy kandidátus fiamuram kedélyesebb bizalomnyilvánítást a praesumptiv ipamuramtól, mint hogy ha azt az egész váltó-boszorkánytáncot a nyakába dobja, hogy exorcizálja, ahogy tudja.
Pálma grófnő, valahányszor Illavay jött, tudta már, hogy annak, az üdvözlő kézszorítás után, első dolga az atyjához sietni, mert az már várja valami meggyónni való bűnével, amitől nem absolválhatja a plébános.
Hejh, milyen hideg orral jönne ki más épouseur a leendő ipamuram szobájából az ilyen bizalmas közlemények után! Ennek pedig még derültebb a tekintete ilyenkor. Pálma e vidám tekintetből egy gondolatot olvasott le: ,,A távolság egyre fogy közöttünk: te szegényülsz, jobban közelítesz hozzám."
Az idő egyszerre kitavaszodott. Amint elfutott a hegyekről a hó, zöldülni kezdett minden; szép derült napok jártak. Legjobban örül ennek a gazdaember, hogy nem kell drága eleséggel tartani a beszorult állatokat, s hozzá lehet fogni a tavaszi munkához. Ilyenkor van ideje nagy uradalmaknál az új költségvetésnek: tiszttartókat, számtartókat most számadoltatják, mennyivel húzták ki a telet? miből tudtak a télen pénzt facsarni? mennyi maradt meg az igás marhából a tavaszi szántáshoz? hogy áll a birkabőr dolga a padláson? bérlők, molnárok, bálisok új szerződéskötése következik, most teszi le a nagy birtok ura a rigorózumot; aszerint vagy eminenciát, vagy szekundát kap.
- No, jaj most a mi szegény fejünknek - mondá úgy József nap után mr. Cousin a felgyülekezett gazdatisztekhez -, ha a gróf helyett ez a parvenü veszi a kezébe a számadásokat!
Azt tapasztalhatták eddigelé is, hogy amióta a gróf itt telel a birtokán, s a szolgabíróval értekezik a vagyoni állapotjáról, sokkal jobban rendet tud tartani a tisztei és bérlői között, mint Bécsből tudott. ,,Occasio facit furem." (Alkalom csinálja a tolvajt.) Tíz lopási esetben az a hibás, aki meg hagyta magát lopni. S igen jó törvény az a Yucatan-szigeten, hogy ha kisül egy tolvajsági eset, azt büntetik meg, akit megloptak.
Tehát volt nagy remegés a gargói várban, mikor Illavay kocsija a négyes fogattal berobogott az udvarra. Hasztalan imádkoztak érte, hogy törjön ki a nyaka a szolgabírónak valahol az úton.
Csakhogy ezúttal nem is a szolgabíró érkezett meg, hanem a szerelmes. Miatta csinálhatták az összeadást és kivonást a kancelláriában a maguk extra algebrája szerint; ő Pálmához sietett.
Gyönyörű tavaszelői nap volt, minden ablakot ki lehetett nyitni. A levegő ittas volt a fakadó nyírfarügyek balzsamillatától. Odalenn az udvaron három fölnyergelt paripa állt; az egyik hölgynyereggel.
Pálma várta már Ferencet. Fekete lovagköntös simult karcsú tündértermetére, derekán kék szalagövvel átszorítva, fején kék rókaprém süveg volt, feketegém tollbokrétával. Csak a bal kezére volt felhúzva a szarvasbőr kesztyű, hogy a jobbot azon életmelegen nyújthassa a várva vártnak.
- Ön percre érkezett meg. Lássa, milyen szép időnk van.
- Kissé korán is lesz. A fű még harmatos.
- Csizmáim vannak.
S megmutatta, hogy mi van a lábán.
- Úgy örültem már ennek a napnak, mint egy gyermek! - mondá Pálma. - Féltem, hogy rossz időnk lesz. Az éjjel tízszer is fölkeltem kinézni az ablakon: tiszta-e az ég? Tudja ön, hogy én még sohasem voltam a mi ősvárunk romjai közt? Aztán ki tudja, fogom-e azt még valaha meglátogathatni.
Az utóbbi szavaknál egy kis futó ború árnyéka lebbent végig a szép arcon.
Aztán, mintha el akarná verni azt a borút a lelkéről, egyet suhintott lovagvesszejével.
- Castor! Pollux!
Két szép fiatal agár ugrott fel a szőnyegről e szókra. Ferenc ajándéka volt a két szép állat; fehér mind a kettő: Pálma kedvencei.
A leány a másik kesztyűjét is felhúzta.
Mr. Cousin állta útjokat az ajtóban. Nagyon nyájasan mosolygott.
- Őexcellenciája izeni a tekintetes úrnak, hogy éppen most fog hozzá az uradalom költségvetéséhez, a szerződések, számadások áttekintéséhez.
Pálma bosszúsan csettentett ajkaival.
- Lám, erről elfeledkeztünk! Hogy ez éppen erre a napra esik. Vissza! Castor, vissza! Pollux!
Hanem a két kutyának az ösztöne erős volt. Látták azok a volt gazdájuk szeméből, hogy az mit akar tenni, ráugráltak s hagyták a fejeiket simogatni általa.
- Jó reggelt, mr. Cousin. Legyen szíves átadni alázatos üdvözletemet a grófnak; nem fogom őt munkájában háborgatni; a grófnőt kísérem fel a romokhoz.
Pálma e válaszra az édes csiklandás ideges nevetésével kapta el Ferenc karját.
- Siessünk hát!
Senki sem örült ennek jobban, mint mr. Cousin.
Annálfogva ellenvetést tett.
- Bátor vagyok megjegyezni, hogy a tekintetes úr közreműködése talán éppen sikeresen előmozdítaná őexcellenciája feladatát.
Az igaz, egy ilyen nap egy esztendőre valót süllyeszthet vagy emelhet a gargói váron.
Ferenc nem is odanézett Cousin úr arcára, mikor neki felelt, hanem Pálmáéra, mintha annak mondaná azt.
- Elvégzi azt a gróf nálam nélkül is a legjobban.
Pálma megszorította a karját, s az állának egy rándulása mutatta, hogy ez tetszett neki.
A két agár futott már előre, egymás nyakába ugrálva, mintha ők értették volna legjobban a dolgot.
Pálma úgy futott le Ferenccel a lépcsőkön, mint aki attól fél, hogy még visszahívják. Pedig meg lehetett felőle nyugodva. Mr. Cousinban volt annyi regényes érzelem, hogy megvárja, amíg grófnője a tekintetes úrral meg a lovásszal végiglovagol a hosszú hársfasoron, s eltűnik a park tekervényútjain, s csak azután menjen bejelenteni a grófnak, hogy bizony az ő praesumptiv veje érdekesebbnek találja Gargóvár régi romjainak történetével foglalkozni, mint az új romokéval.
Örült ennek, hej, az egész frekvencia! Egy esztendeig megint szabad a vásár! Nem jön közéjük az, ,,qui habet centum oculos", annak ha száz szeme van is, nem telik be egyébbel, mint a maga Pálmájával.
Amint az erdőbe kiértek, Pálma előrevágtatott, aztán utol hagyta magát érni Ferenc által. A lovász nem tartotta szükségesnek, hogy ő is utánuk sakantyúzza a lovát.
Mikor egyedül voltak, Pálma egészen odazárt a lovával kísérőjéhez, s a kezét átnyújtá hozzá.
- Tudja ön, hogy én önt ma megismertem.
- Csak ma?
- Eddig csak úgy, ahogy közönséges emberek szokták ismerni egymást, de ma úgy, ahogy a clairvoyantok ismernek. Kitaláltam a legrejtettebb gondolatjait.
- Akkor arra kérem, hogy legyen kegyelmes bírám.
- Majd meglássuk. Elébb vallomást kell önnek letenni. Mi volt az oka annak, hogy ön ma, mikor legnagyobb szükség lett volna a jelenlétére az uradalmi számvetéseknél, nem ment segíteni az atyámnak, pedig éppen ön volt, aki annyi mindenféle visszaélést fölfedezett, ami jövedelmeinket csorbítja? Az így van, ugyebár? Amíg ön úgy tekinté ezt a birtokot, mint a másét, tudott szigorú lenni azok irányában, akik e birtok urát megkárosítják; de attól a gondolattól, hogy most már maga is érdekelve van, elvesztette erélyét. Úgy tesz, mint más nemes ember: szégyenli észrevenni, hogy lopják. Azt mondja, hadd vigyék: az enyém.
- Van benne valami.
- Van benne valami? Tehát még nem akar tökéletes vallomást tenni? Csak annyit ismer el, hogy mióta közénk keveredett, már hozzánk fajult; ráragadtak nemes bűneink. Hát azt nem vallaná meg, hogy elragadta az ifjúi könnyelműség. Azt mondta magában: szép arany idő van, azt ígértem jegyesemnek, hogy ma a romfalakról kövirózsát segítek neki szedni, s ez nekem elébb való a ti számvetéseiteknél. - Igaz-e?
- Tagadhatok-e el valamit az előtt, aki keresztüllát a lelkemen?
- Jó! Így kell tőle egy-egy bókot nagy nehezen kicsikarni! De azért még mindig nem mondta el a legvalódibb okot. Amit legmélyebben elrejtve tart. Ön nem hisz nekem, amíg olyan szegény nem leszek, hogy egészen összeilljünk. Ön még mindig fél attól, hogy ha ez a düledező várkastély valahogy újra megerősödhetik, az még elválaszthat bennünket egymástól.
Erre nem felelt semmit a vallatott. Úgy látszik, ez volt az igazi.
Pálma diadalmasan kacagott, olyan édes csengő volt ez a kacagás, hogy az erdőből a fekete rigók feleltek vissza rá, azt hitték, társuk dala az.
- Lássa ön, milyen hamar megtanultam ebből a zárt könyvből olvasni! Léptessünk csendesen. Elmondok önnek valamit, ami önt nagyon meg fogja nyugtatni.
S a csendes poroszkálás közben elbeszélte Pálma Ferencnek mindazt, amit egyszer az anyjától hallott a hintóban ülve, palotájok kapujától a Batthyány lépcső tornácáig. Ezt a veszedelmes titkot: amit nem szabad senkinek tudni a világon, amiről még magának Temetvényi Ferdinánd grófnak sincsen tudomása, azt most mind átadta, mintha egy káptalanba tenné le, pecsétes zár alatt, Pálma grófnő annak a férfinak, ki mellette lovagolt. Egy ilyen reveláció hasonlatos a menyegzői éj átadó vallomásaihoz. Ott a hölgy megismerteti magát örök választottjával, egész szépségében, itt megmutatja magát neki egész szegénységében.
- Így van az, barátom - végzé a leány. - Anyám mondá a gyémántjainkra: ez a te szegénységed. Mert ez úgy van. A lefelé menő úrnak az utolsó félmillió forintja szegénység. Ön emlékezik még első találkozásunkra? Hogyne? Akkor én öntől mindent kértem, s előre megmondtam, hogy nem adok érte semmit. Hiszen nem is sejtettem még akkor, hogy rosszabb jutalmat adok önnek a semminél: saját magamat. - Kérem, bókot ne mondjon, ne tiltakozzék. Majd megtudja azt, hogy igazat mondok. Látta, ugye, hogy kétségbe voltam esve eltévedt gyémántjaink miatt? Akkor még nem tudta ön, hogy ez az én szegénységem. Ezt a titkot mondta el nekem az anyám; most következik az a titok, amit én nem mondtam el az anyámnak. Hallja meg ön tőlem. Csak a vad erdő az, ahol ezt el lehet mondani. Nem! Ez az utolsó kincse a család asszonyainak, amit őriztek, szaporítottak leányról leányra hagytak; nekem, az utolsó leánynak, nekem nem ,,szegénységem", hanem ,,becsületem". A legnagyobb kedvezmény, amit a sorstól várok, az, hogy talán nem szakadnak ezek az ingadozó falak atyámnak a fejére, amíg él, megvárják, amíg a Temetvényi címer megfordul a kapu fölött. Hogy mi lesz azután? Azt én nem tudom. De egyet tudok. Azt, hogy én nem tartozom azon nyomorult lények közé, akik egy összedűlő ház alól elfutnak, batyuba kötve, ami háton elcipelhető, s aztán engedik a hiénák, keselyűk seregét a romokra, a sírboltokra rohanni: engedik, hogy családjuk nevét a pellengérre hurcolják, s mikor a képtárt árverezik, apjuk, anyjuk arcképét kidobják a rámából, mert az senkinek sem kell. Én nem fogom engedni azt, hogy apám nevét megátkozzák, meggyalázzák, hanem odadobom nekik azt, ami az enyim, ami utolsó vagyonom: ,,Nincs több!" Azok a gyémántok az én becsületem.
Az a fehér láng úgy átragyogta e tündérarcot.
- Most már érti ön, hogy miért voltam úgy kétségbeesve, mikor azt mondták, hogy gyémántjaink elvesztek? - Most már tudja ön, hogy mit hozott vissza ön nekem? - De most már azt is tudja ön, hogy nem fogad ön el semmit mást, mint azt, aminek a párját cserébe visszaadja.
A lovag áhítattal érinté ajkaihoz a nyújtott kezet.
- Valóban azt - mondta. - Nem aggódom miatta. Egy egész szívet. - Nagy szó ez. - Nem mindenkinek van. - Nincsenek nekem kételyeim efelől. - A lelkem azt mondja, hogy ez a szív meg tud egy nőt érdemelni. - Ön tudja, hogy én nem értek a hízelkedéshez; nem tudok olyan szavakat valakinek a szemébe mondani, amiktől az én arcom pirul el előbb. De a nő alakja mellett, akihez imádkozni járok, én nem látok mást, csak a dicsfényt, ami őt körülveszi. Ez eltakar előlem családfát és pellengért, ez aureolban elvész előttem a rongy úgy, mint a gyémánt. De minek beszélünk ebből a hangból. Még egyszer, mikor ön ismét ezen az úton fog lovagolni, eszébe juthatna, hogy itt valaki álpátosszal nagyszívűségről beszélt: jól tudva azt, hogy arra semmi oka. Ön mindig úrnője marad a gargói uradalomnak.
- Azt hiszi ön? Gondolja tán, hogy engem is álomjárójává tett annak az egy milliónak, amivel szegény atyámat egészen hipnotizálta?
- Hiszen ez tény. Az úrbériség kárpótlása a magyar nemzeti becsület biztosítéka alá van helyezve.
- De hol lesz az a magyar nemzet? Mely elhiszem, hogy nagylelkű lenne, ha élni hagynák. Nem kell-e neki ez óriások harcában megsemmisülni.
- De nem fog megsemmisülni! - kiálta föl indulatos hangon Ferenc. - Úgy hiszem, mint az Istent az égben, hogy diadalmaskodni fog!
- Ha egy ellenfél le nem győzi, rábocsátják a másikat.
- Hát akkor mi is fel fogunk kelni mind; ha nem elég a fiatalságunk, táborba szállunk mi vének, akik még itthon maradtunk földet mívelni! S ha arra kerül a sor, én is odaállok az én tót kaszásaimnak az élére, s aztán meglássuk, hogy tud-e még úgy vitatkozni a kasza a kozák dárdával, mint tudott Osztrolenkánál?
A lovag egészen ledobta magáról eddigi álarcát. Ezeket a szavakat a végtelen szenvedély, egy elzárkózott szívnek egész Etna-hősége forralta fel így, hogy kitörjenek az ajkakon. Így csak az beszél, aki meg is teszi azt, amit mond.
Pálma milyen gyönyörrel nézett erre az apotheizált arcra! Neki nyílt meg csak ez a lélek, neki lobbant csak fel ez a láng. Hiszen azzal, amit most mondott, az életét, a fejét tette le kezébe ez a férfi. Ilyen szót mondani, Temetvényi Ferdinánd leánya előtt: ,,Akkor magam állok tót kaszásaim élére!" A bécsi udvaronc leányának merni e titkos gondolatot elárulni! Ilyenkor, midőn körös-körül a vésztörvény uralma parancsol. Pálma szemei ragyogtak a büszkeségtől, ez a férfi úgy odaadta magát az ő hatalmába, ahogy egy rabszolgát eladnak testestől, lelkestől, örök birtokául a megvevőnek. Hát nem volt-e ez egyenértékű nászajándék azért a másikért, amit ő adott neki?
,,Mersz-e szeretni, ha megtudod, hogy rongyban járó koldus vagyok?"
,,Mersz-e szeretni, ha megtudod, hogy halálra menő lázadó vagyok?"
Nem volt mit elmondaniok egymásnak többé. Az út az erdőből fölfelé kanyarodott a várhegynek; csak egyesével lehetett rajta járni, úgy benőtte azt már a cserje, olyan keveset járták már azt az ösvényt, hadak útját hajdan!
Pálma előrelovagolt. Ferenc a nyomában.
Egyszerre megnyílt a kilátás, s előttük állt a sűrű bozót közül kiemelkedő ősi várrom, még romnak is felséges egy tanya.
Az első tekintetre, amint egyszerre feltűnik, egész összességében kedélynyomasztó kép, fel kell hozzá emelkedni a léleknek, felhangolódni minden érzéknek, hogy megszokja, megértse. Mert a rom beszél!
Ha van, aki azt megérti és tolmácsolni tudja.
A vár alá érve, leszálltak lovaikról, s azokat a lovászlegényre bízták: maguk a gyepes úton haladtak tovább. Itt már tele volt a pázsit sárga és lilaszín kökörcsinnel; a verőfényes hegytetőn korábban jön a tavasz, mint a ködös völgyben. Még a lég is más, amit itt beszívunk. Érezték azt mindketten.
Pálma sohasem látta még ilyen közelről e romokat, amik családja nevében a predikátumot képezték.
- Négyszáz év emlékeinek csoportozata ez itt együtt - mondá Ferenc. - Legutóbb épült része az egész elővár. Ez a homlokzat, ami a kapubejárat fölött emelkedik, még most is tartogat egy el nem pusztítható emléket odafenn. Nézze ön; ott amaz ablak alatt mered ki egy gyűmkő (Kragstein) szürke gránitból, annak a bunkóján egy dzsinnfő van faragva, haja akantuszlevelekben, fülei denevérszárnyakban végződnek, arca az ellenséggúnyoló dacot fejezi ki. Ez egy tanúja a barokk építészetnek. A maga korában remekmű. Egyike volt az erkélyt tartó pockoknak.
- Lehetne oda fölmenni? - kérdé Pálma élénken.
- Kockáztatott vállalat. De én voltam odafenn.
- Akkor én is felmegyek.
- Megkísértsük, hanem azt hagyjuk utoljára, majd ha a völgy fölött egészen eltisztul a köd, erről a pontról derült időben elragadó a kilátás. Előbb nézzük össze a mi romunkat. Sok kincs van ebben elrejtve, ha nem is olyan, aminőért a kincsásók turkálnak a kövek közt. Én sokszor összejártam ezeket a romokat diák éveimben, otthon vagyok köztük.
- Ezt a toronyszerű tömör épületet már önnek az őse építtette a XVI. században, a királypárti Zabola. Az akkori olasz építészek keze nyoma látszik még a düledéken is. Ezek a vakmerően alakított, egymást támogató padmalyívek, ezek a félretolt boltozatok, ez a rendes építészeti szabályokon átugráló bizarr szeszély, a szándékos mellőzése minden szimmetriának, ez az, amit ,,parókastílnak" nevezünk. Milyen szép lehetett ez, mikor egész pompájában fennállt.
- Mennyivel szebb így összedűlve!
- Ez mind a legcsodálatosabb ornamentikával volt alkalmazva. Még most is van itt-ott nyoma. A márvány a tűzben mésszé égett, hanem ahol gránitdíszítmény volt, még most is látszik egy-egy maradványa. Ott egy lizénának a párkányzata, amott egy bolthajtás vésett zárköve, egy kagylódíszlet fekete jáspisból a hajdani paneela töredéke. És idelenn a rovátkolt gránitpilaszterek alsó részletei, a talapzat mélyen el van temetve a törmelék alá. Ez volt a nagy dinastának a díszpalotája, ahol tizennégy napig tartott egy névnapi köszöntő, s lakadalom napján a vendégnek ajándékba adták az ezüsttányért, amiről evett.
- Hát ez a sötét üreg itt a kapu alatt hová vezet?
- Ide voltak bezárva azok a gazdag kereskedők, akiket karavánjaikkal együtt elfogdostak, amíg otthon levőik ki nem váltották őket nehéz márkákkal.
- Mennyivel szebb így összedűlve...
- Haladjunk beljebb.
A nagy kapuboltozaton túl egy kőtömkeleg fogadja a belépőket. Érthetlen düledékhalmaz a laikus előtt, csak arra jó, hogy a becsületes nevét felmázolja rá korommal, vagy bevésse a botja szeges végével; de aki érti a kövek beszédét, az el tudja mondani, meddig tartanak a barokk kor romemlékei, hol kezdődik a huszita korszak, e sziklafészek legelső megtelepítője. Itt áll még a torony, azzal a feltört fülkével, amiben a befalazott csontvázat találták. Nő volt. Az odúban most vércsék vijjongnak. A tágas udvart telenőtte a bozót. Az volt a lovagtornák színköre valaha, a belső erkély arrafelé nyílt, a honnan a világi és egyházi méltóságok s a deli úrhölgyek nézték az ordáliákat. A két előretörtető agár sündisznókat kergetett fel a bozótból.
- Ez a szűk folyosó itt a bejárat a régi várba. - Ferenc félrehajtá a nyílás előtt burjánzó sombokrot, hogy utat nyisson Pálmának. A folyosó sötét volt és hűvös. - Ez még a husziták építménye. Ez volt a harci folyosó, ahol a betörő ostromlónak csak ember ember ellen lehetett küzdeni, s ha innen kijutott a belső udvarra, túlnyomó számerővel, azokból az egymás mellett tátongó üregekből eresztették rá az ott tartott medvéket, amik belevegyültek a harcba.
- Vajon nem lakik most is vagy egy medve ottan?
- Rég kiveszett erről a vidékről a faja is. Nincs itt semmiféle dúvad: róka legfeljebb. - Itt az őrtorony falánál, ami felülről szélesebb már, mint alulról, s úgy hajlik előre, mintha csak egy taszításra várna, hogy utána dűljön a többinek, még én láttam gyermekkoromban a hajdani kaszabörtönt; most már betemették az omlatag kövek.
- Talán nem is temették be; de fél ön, hogy rám talál szakadni a fal, ha meghallja az ,,én" lépteimet?
- Találunk annál érdekesebb megfigyelni valót. Ott balra a régi huszita templom maradványai. Kissé bajos hozzá a bejárás, mert a kőhalom miatt lefelé kell bele menni.
Kész volt arra Pálma. Minden veszedelmes üregbe utánabujkált vezetőjének, s hallgatta nagy kegyelettel annak magyarázatát, mit jelent e nagy tömör kődarabokon a kidomboruló maradványa egy kehelynek, egy sasfej meg egy oroszlánfej, és két evangelista szimbóluma, Jánosé és Márké. Az évszám Ulászló király idejét jelezi fenn a padmalyba bevésve.
- Talán az őseink eretnekek voltak? - mondá Pálma.
- Ezek nem voltak az ön ükei. Giskra rablóhadai voltak, akiket később épp az ön ősei pusztítottak ki innen.
- Akkor mégis az őseim lehettek: ön tudja, hogy anyai részről cseh vért örököltem. A Giskrák és a Temetvényiek fajzata vagyok együtt. Nekem mind a kétféle kísértet ősapám, aki itt e falak között huhog. Nem hallja őket huhogni? Az unokájukat üdvözlik.
- Menjünk innen, mert meghűti magát.
- Mindjárt. Menjen ön előre egy percre.
Pálma, amint magára maradt, hirtelen letérdelt az oltárkő kikopott lépcsőjére, s ott egy úrimáját, egy üdvözletet és egy hiszekegyet mondott el. Ferencnek nem volt szükség ezt megtudni.
Azután utánament. Követte egyik romról a másikra. Bástyák, köröndök, ravelinok, fölhasználva laktanyának, raktárnak, istállónak: iszonyú boltozatú kazamáták, gazdasági épületek, börtön és templom, egy kifárasztó kőkáosz az egész, sivár, leverő látvány egész összességében, egyenkint kővé vált kísértet. S e vigasztalan omladvány közepett két földbástya völgyében egyszerre csak előbukkanik a ,,kert".
A vár asszonyainak hajdani kertje.
A repkény befutott minden omladékot a kövér talajban, a megrekedt nap melegétől magasra nőtt fű között bujálkodik az oroszlánfog aranyvirága; hanem az egész kertből nincs már meg egyéb, mint egy levendulabokor.
Hanem az megemlítésre méltó. Legalább kétszáz évesnek kell lennie. Az az egy bokor öles átmérőjűvé nőtt már meg. S embermagasságnyira örökzöld borítja, hamvaszöld színével olyan, mint egy bársonykupola. S ez a magányos bozót tele van pacsirtafészkekkel; itt nem fér hozzájuk semmi vérszopó állat. Az anyák ott ülnek a tojásaikon, a hímek a levegőben szárnycsattogtatva énekelnek fölöttük.
- Ez az ön ősanyjának az utolsó virágbokra. Talán saját kezével ültette. Talán maga szedte le a virágját mindig, amiből a szépségörökítő királynévizet főzték.
Pálma elmélázva állt meg az óriás virágbokor előtt, s elnézte álmodozva azokat a kis madárkákat, amik fészkeikre le-leszállnak, meg fölrebbennek; utolsó urai ennek a nagy várnak, s tán odaképzelte magát annak az ősanyának, aki saját kezeivel szedte le a levendula virágát, s főzte belőle azt a királynévizet, amitől szépsége örökkétartó lett.
Egyszer csak azt kérdé - mintha egy gondolatakadály felébresztette volna -, a kérdés egy álom folytatása volt.
- De hát az a tömérdek ember hol vette itt a vizet? Hisz itt ezernyi népnek kellett lakni!
- Jöjjön oda velem, majd megmutatom.
Annak a pázsittal benőtt kis völgynek a mélyén látszott egy kerek romhalmaz, közepén kifalazott mély üreggel.
- Ez volt a kút.
Ferenc egy követ dobott le abba, a falakba ütköző kavics zöreje percekig hallható volt.
- Ez a kút nagyon mély lehet - mondá Pálma.
- Egész a bérc aljáig lehatol.
- Iszonyú árba kerülhetett az.
- Valóban iszonyú ár volt: de nem arany, hanem iszonyú szerelem.
- Ah! E kútnak regényes története van?
- Annál regényesebb, mert igaz. Őrjöngő lélek kellett hozzá, mely megkísértse és végrehajtsa.
- Ön tudja ezt a történetet? Talán költeményt is írtak róla?
- Én is ismerek egyet.
- Tudja ön könyv nélkül?
- Tudom.
- Kérem. Mondja el nekem!
Olyan szépen tudott kérni.
- Kissé hosszú.
- Annál jobb lesz - mondá Pálma, s gyermeteg tudnivággyal veté le magát a bársonykerevetre; félkönyökére dőlve rajta. Igen: egy hajdani nagy kőválú volt ott, melynek a félpárkánya le volt törve: azt most, mint a dagadó párna, úgy benőtte a bársonymoh, amiből a tavaszi kígyójácint zafir virágbimbói kandikáltak elő. Ez volt a bársonykerevet. - Üljön le oda a tabouret-re.
Igen. Zsámolyka is volt ott a felolvasó számára: egy tört amfora talapja. Arra leülhetett a hölgy lábaihoz.
Aztán hölgye kezét kezébe véve, elmondá neki azt a költeményt, ami nincs a közönség számára írva.
A sokat szenvedett Omár története ez. Derék fiatal lovag volt; távol Ázsia szülötte. A nagy hadjáratban mely az Allah-hívők minden nemzetét egyesítve hozta a nyugot ellen, foglyul esett Omár huszonnégy társával Zabola vezér hatalmába. Otthon a szép Libanon völgyén fiatal mátka epedett utána, egyike azoknak, akik együtt halnak meg a hűséggel, a szép Laila. Omár bég ajánlott magáért roppant váltságdíjat győztes elfogójának, mesés díjat. Az még mesésebb árt kívánt tőle. Visszaadja neki szabadságát, ha ő és társai itt e vár sziláján kutat fúrnak, mely élő vízre talál. Hozzáfogtak. Rémséges munka volt, minden ölnél súlyosbodó. Vívtak a kővel. Ásták a börtön falát, lefelé, a föld mélye felé keresztül. A huszonnégy társ egyenkint mind megszabadult. Át a túlvilágba. Utoljára Omár maga egyedül maradt. Ő küzd tovább a sziklával, száz ölnyi mélységben, ott döng éjszakánkint nehéz pörölyütése. Esténkint felhúzták őt a mélyből, az Isten világát látni, a szabad levegőt beszívni, a csillagokhoz beszélni. Ilyenkor meglátja őt az erkély ablakából a várúr szép leánya: Rózsa. Ismeri a halavány ifjú történetét, ki szabadságért küzd napon és éjen át, iszonyatos esztendőkön át a szikla szívében. A leány könyörög apjának, hogy bocsássa őt szabadon, könyörög a sziklának, hogy adja meg, amit keres. A szikla szíve érzőbb, egy napon felfakad a kövek mélységeiből a keresett forrás. Omár megtalála börtöne végét; a kút megtelt. Van diadala várban. A hőst ünnepelik. Aranyba, bársonyba öltöztetik. Most már nemcsak a szabadságot kínálják vissza neki; a vár ura szerető leányát kész hozzáadni. Övé lesz a vár és hölgy, kincs és szerelem. De Omár csak e nevet hangoztatja most is: Laila. Ez volt jajkiáltásának hangja, ez álomébresztője, e hanggal ostromolta a sziklát; e hanggal hívta le a csillagokat onnan felülről s a vizek szellemeit a föld mélyéből. Beszélni is elfelejtett, csak ez egy nevet nem felejté.
Készült a menyegzői pompa. Csojtáros paripán, vőfélyei élén a vőlegény. Mikor kiértek a föllobogózott udvarra, sarkantyúba kapta paripáját, fölvágtatott a bástyára, amit most is ,,mátkaugrónak" neveznek, s onnan egy szökéssel leugrott. Mohamednek minden prófétája, Jézusnak minden szentei segítettek, hogy össze nem zúzta magát; megmenekült, visszakiáltva az utána bámulókra: Laila!
Meglehet, hogy szép is volt ez a költemény. Lehet, hogy csak a meleg, átérzett előadás tette megkapóvá; vagy talán csak a leány hangulatának fogékonysága talált abban annyi rokonszenves gondolatot: Pálma el volt tőle ragadtatva. A szemeiben ragyogtak a könnyek. Megtudta, hogy még a villogó kardnál is van szebb, ami a férfit széppé varázsolja. Nem bírta titkolni elragadtatását. Odafutott a kúthoz, s lehajolva annak mély ürege fölé, lekiáltá abba:
- Laila! Omár! - s várta hogy nem kiáltanak-e vissza?
Ferenc visszatartá őt kezénél fogva.
- Vigyázzon, a kőpárkány omlatag.
Pálma leszakított egy repkényágat a kőről, s azt Ferenc kalapja körül fonta.
Büszke volt rá.
Hisz ez több, mint fejedelmi fényűzés! Ezt nem szerezheti meg magának sem Napóleon, sem Rothschild, hogy egy költője legyen, aki rajta kívül nem költő senkire nézve a világon; akinek remekműveit nem hallja, nem olvassa senki más, egyedül ő.
Hát nem igaz-e? Vezércsillag, amit nem lát senki más az égen, csak egyedül az, aki azt magáénak választotta.
- És ez a költemény nincs se leírva, se kinyomtatva sehol - mondá Ferencnek. - Ne is legyen. De én azt mégis bírni fogom. Tudja ön, hogyan? Ön szakról szakra el fogja azt annyiszor mondani előttem, amíg azt könyv nélkül megtanulom, s akkor ketten fogjuk azt bírni, és senki más.
Ferenc el volt bűvölve ettől a kívánságtól. Hogy ne ígérte volna meg? Szájról szájra fogja átadni a ,,szegény Omár" történetét, aki olyan bolond volt, hogy Pálma grófnő ősapjának kutat fúrt a sziklájába, s mikor ez a leányát kínálta neki, hazafutott régi kedveséhez!
- Megláthatjuk azt a bástyát, ahonnan Omár aláugratott? - kérdé a leány.
- Visszatértünkben oda kerülhetünk.
Pálma egy ágacskát tört le a levendulabokorból, s azt a süvegje mellé tűzte. Aztán búcsút vett a bokorlakó kis madárkáktól, lelkeikre kötve, hogy a kicsinyeiket szeressék, s a kedveseikhez hívek maradjanak. Azok azt meg is értették.
- Akarja ön, hogy felmenjünk a ,,mátkaugró"-hoz? - Pálma a fejét rázta.
- Nem! Nem! Az ominózus hely. Nem szeretem a baljóslatokat. Kússzunk fel inkább ahhoz a párkánykőhöz, ahonnan az egész tájat belátni.
Kissé merész volt a vállalat. Egy félig leomlott kőfalat kellett felhasználni lépcső gyanánt, itt-ott kiálló kövekre lépegetve, s fél kézzel a falba gyökerezett vad rezeda kóróiba kapaszkodva. Ámde hisz ott volt Ferenc: ő ment elöl, kiszámítva minden lépést, s kezével Pálma kezét tartva. A veszélyes lépcsőzet meg lett hódítva diadalmasan; innen aztán egy fűvel benőtt keskeny párkányzaton át el lehetett jutni a hajdani címerterem ajtajáig. A padozat elmeszesült márványát benőtte már a fű. A hajdani fegyverdísz helyett az öles vadsóska dárdás levelei díszítik a falakat; a szögletekben madárkoponyák vannak elszórva: vércsék, baglyok tartják itt most lakomáikat. A terem túlsó oldalán van egy kettős ajtó: tulajdonképpen egy boltozattól átívelt nyílás, melyet egy gránit támoszlop választ kétfelé. Innen volt valaha a kijárás az erkélyre, mely az egész homlokzaton végigfutott; most már csak egy gyámkő áll ki belőle: egy ölnyi hosszú gránitdarab, csodás dzsinnfőben végződő: csak olyan széles, hogy egy ember megállhat rajta. Alatta az omladék tövéig hat ölnyi mélység és azután a meredeken aláhanyatló sziklaoldal, melyet a mélyből felnyúló fenyőóriások sudarai takarnak el.
Pálma kiszökött e gyámkőre, s merészen lépett annak a végső csúcsára. Tehette. A háta mögött állt Ferenc, olyan közel tartva hozzá kiterjesztett két karját - mint amilyen közel szokta tartani az őrangyal a kezét a mélységbe letekintő gyermek feje fölött.
A látvány megjutalmazta a merész fáradságot. A feltisztult ég mellett egész a távol láthatáron felmeredő Szent István tornyáig lehetett belátni a szép körtájképet, mely összességében oly fenséges, mint részleteiben elandalító. Őserdőkbe burkolt hegyhátak, átszelve zöld völgyszalagoktól, miken fehér patakok kígyóznak végig; az elszórt falvak piros födelű templomaikkal, karcsú bádogfödte tornyaikkal, a kelepelő malmok a völgyekben, a hámorok tűzvilága az erdők sötétjében, a fákkal szegélyezett utak, amik mind a kép előterébe futnak össze, ahol egy magas dombtetőn emelkedik ki az újabb kori Gargóvár, reneszánsz ízlésű épülethalmazával, a zöldmázas háztetőn veres betűkkel kirakva az építtető neve. Fölötte az I. H. S. a kereszttel, alatta az évszám: 1723. A pragmatica sanctio éve. Az őrtoronyból lomhán csügg alá a zászló, a család színeivel: veres és zöld: a Szent István-rend színei. Fejedelmi lakás az.
És távol, az átlátszó köd leplében, két sötét erdő közé, mint egy rámába szorítva, látszott egy gyönyörű kis napsütötte völgy, keresztül-kasul szeldelve vetéstáblák, barna, sárga és mindenféle zöldben pompázó sávjaival, a teknőjében egy kis falu, s egészen erre fordulva egy fehér úri lak, nagy kerttel a háta mögött. A nap úgy reátűz, hogy az ablakait meg lehetne számlálni a távolból. Körülötte szerteszéjjel sárga, barna, piros tetejű házak, zöldre, kékre, rózsaszínre festett falakkal: mint egy skatulyából kiszórt gyermekjáték.
Pálma két kezét keblére fektetve, bámult le sokáig ez átnézhetetlen képre.
- Nem szédül ön még? - suttogá az ott a háta mögött.
- Hisz itt van ön - mondá Pálma, s aztán nagyot sóhajtott. - Ha már attól a gondolattól nem szédülök, hogy ez a végtelen tömérdek nagy kép, ami itt körülvesz, mind, mind az én birtokom, s aztán, hogy meg kell érnem azt az időt, amikor semmi, de semmi nem lesz belőle az enyém...
- Valami talán mégis az lesz.
Egy felvillanó mosoly elűzte Pálma arcáról a búskomorságot.
- Az a völgyecske ott? Azzal a fehér házzal? Az az öné?
- Nem az.
- Hát kié?
- A ,,mienk".
E szóra Pálma csakugyan kicsinyben múlt, hogy le nem szédült, de nem a mélységbe, hanem Ferenc karjai közé.
- Ah, ha én most repülni tudnék!
És aztán nem bámult többé egyebet abból a nagy panorámából, mint azt a kis talitarka völgyet. Alig akart tőle megválni. Ferencnek figyelmeztetni kellett őt rá, hogy ideje lesz a visszatérésre gondolni. Olyan nehezen határozta el rá magát.
Most azután igazán jó lett volna Pálmának, ha repülni tudott volna, mert felmászni a meredek düledéken még csak könnyű tudomány, de lejönni nagy mesterség.
Visszatérett Ferencnek kellett elöl menni. Az egyik lábával biztos támpontot keresve, a másikat megfeszíté, hogy arra lépjen rá Pálma, mint egy lépcsőre. Hanem a leszállásnál nagyon ügyetlen volt a leány. Olyan gyámoltalanul nézegetett, hol fel, hol alá, reszkető kezeivel a kőből kinőtt bozótba kapaszkodva, hogy utoljára Ferenc félretett minden etikettet, s egy bátortalan lépésnél átkarolta a leánynak mind a két térdét, s az ölébe vette egészen, így aztán nagy óvatosan szállt alá könnyű terhével együtt. A leány átkarolta a nyakát.
Az út veszedelmese véget is ért már, talán a maga lábán is tovább tudott volna már menni a leány, de még csak mindig úgy vitte a karján. Még nagy kövek voltak az útban!
A leány számlálta magában: ,,egy-kettő-három".
Mégis az ölében vitte. Most már csak apró kövek voltak az útban. Igen, de hegyesek, sértők. ,,Négy-öt-hat."
Az apró kövek is elfogytak. De még következett a tövisbozót. Szúrós, tépő tövis. ,,Hét-nyolc-kilenc."
De már a tövisből is kifogyott: pázsit következett, szép puha fű. De a fű között kígyó lappanghat. Még egy lépés, azt elriasztani, aztán még egy, kikeresni a legtisztább helyet s még egy utolsó, térdre ereszkedni, s úgy tenni le a földre karján hozott kincsét, talán hozzá is ért az ajka a köntöséhez. A leány azt mondá: ,,tizenkettő".
- Tizenkét percig tudott ön csaló lenni! Már amott letehetett volna...
Ferenc folyvást térden állva, mint egy rajtakapott gyermek tekintett föl rá, bocsánatkérőleg.
- Tolvaj voltam?
- Bolond ,,vagy!" A magadét loptad meg!
S azzal a térdeplőnek önkényt a térdére vetette magát, s még egyszer átölelte a nyakát.
Valaki nézte őket a kapuból.
Ők is látták azt, az is látta őket, s egyik sem riadt fel a másiktól.
Egy tizenhat agancsos gím állt a kapubejárat előtt. Az erdők ősarisztokratája. Nemes fejét magasra emelte a hercegi koronával. A szarvasok hímei nem szégyenlik szarvaikat. Ők azt nem a feleségeiktől kapják. Az az ő címerkoronájuk: minden évben egy ranggal többet mutat; nemes, bojár, lovag, báró, gróf, márki, grand, herceg, fürst, fejedelem! s még odább!
Olyan csendes, nyugodt méltósággal nézett arra a másik kettőre, akivel az ősromok közt (most már közös otthon) a véletlen összehozta. Azok meg vissza őrá.
Az ebek előrohantak a bozótból, s csaholásukra mint egy félbeszakadt álom, tűnt el a kép. A szarvas nem állt a kapuban, s a leány nem csüggött a férfi vállán.
Egy búcsúköszöntést vetett kezével a romok felé.
- Adieu örökre. - S aztán végigtekintve még egyszer a kapuból határt nem láttató uradalmán, felsóhajtva mondá: - Téged mind nem sajnállak; hanem azt az egy levendulabokrot - azt sajnálom.
Mire visszakerültek a gargóvári kastélyba, az urak már minden számadással tisztában voltak.









Jókai Mór: Akik kétszer halnak meg


,,Őrködjék fölötte..."
A szép, meleg tavasszal egyszerre minden kibújt a földből. Nemcsak a füvek és virágok, hanem a magyar seregek is. Megfordult a világ sorja. Új fejezet kezdődött a históriában.
A futó táblabírák, a hadnagyokból lett vezérek visszatértek, mint győztes hősök. Hihetetlen dolgok mentek végbe.
Egy szép napon ismét Gorombolyi nevével ébredt fel a szép Vág-völgye. Itt lesz holnap! Nem őrnagy most, hanem tábornok. Csodákkal határos, ami mindent elkövetett. Egész hadoszlopokat göngyölített fel maga előtt. Némelyek azt mondják, hogy van harmincezer embere, mások, hogy csak háromezer, ismét mások, hogy csak háromszáz, hanem ezek aztán nem is emberek, hanem táltosok. Annyi igaz, hogy fényes délben rohammal foglalt el egy várost, amit ágyúkkal, lovas és gyalog csapatokkal megszállva tartott az ellenfél: azt kiverte, szétszórta, ágyúit elvette, tisztikarát az ebédnél elfogta, olyan rémületet gerjesztett maga előtt, hogy a generalissimus egy egész hadosztályt detachírozott a feltartóztatására.
Abban az elfogott tisztikarban a többek között ott volt a gróf ** vezette szabadcsapat tiszteivel együtt a mi barátunk: Opatovszky Soma is. A fogoly tiszteket Pestre küldték. A főváros jobb parti része már akkor magyar kézben volt.
Hiszen az ellenfél fogoly tisztjeivel a magyarok igen udvariasan bántak. Soha jobb dolga nem volt annak a két muszka tisztnek, akiket Bem Brassónál elfogott, mint Debrecenben. Mindennap lakomára voltak híva, s úgy megszerették itt, hogy alig akartak elválni. Azóta vagy tábornokok lettek, vagy nihilisták.
De annál kevésbé volt megnyugtató Kornél úrfi sorsa, mert a magyarok nem követték ez esetben azt a jelszót, hogy ,,mitgefangen, mitgetrunken" - hanem mikor a traktába került a sor, azt mondták, hogy a többi csak hadd legyen ,,getrunken", te magad pedig - tanuld meg, hogy mi az a márciális törvény.
Biz annak azóta hírét sem hallotta senki. Azt sem tudja a mai kor, hogy a ,,márciális" sör-e, vagy szagos ibolya.
Ott termett az Debrecenben. Most is emlékezem még reá, mikor egy zúzmarás februári reggel felolvasták abban a rideg külsejű szőnyegtelen nagy teremben az I-ső §-t: ,,a honvédelmi bizottmány felhatalmaztatik, hogy ott, hol a körülmények megkívánják, rögtönítélő hadi s polgári vegyes bíróságot alakítson". Láttam a mostani kormánypárti embereket keményen harcolni azon elv mellett, hogy ily bíróságok helyett a vármegyék esküdtszék útján ítéljenek a vádlottak fölött, s előttem a tűzlángarcaik, a most már ősz, még akkor koromfekete szakállú szélsőbali szónokoknak, akik azt az eszmét vitték diadalra, hogy ne esküdtszék legyen a bíró, ne is az országgyűlés nevezze ki a bírákat, hanem a kormány.
Még most is borsódzik bele a hátam, mikor visszagondolok arra a paragrafusra, hogy ha egy újságíró álhíreket, pletykákat közöl, a márciális bíróság elé állíttassék. Szerencsére ezt az egyet leszavazták. Mert ha ez érvényben volna, mai nap úgy vadásznának az újságírókra széltében, mint augusztus tizenhatodikán a nyulakra a mezőn! - Mert a márciális törvény csak egy büntetést ismert: halált; az ítéletnek a kimondás után három óra múlva végre kell hajtatni, minden apelláta nélkül.
Tehát Soma úrfinak a dolga semmi sem volt kevésbé, mint tréfás. Szerencséje volt, hogy a kerületi illetőségénél fogva a pesti vészbíróság elé tartozott az ügye, az pedig még nem alakult meg - bizonyos elháríthatatlan akadályok miatt, s ezzel egy kis bitóhaladékot (galgenfrist) kapott a jámbor.
Amint megtudta Soma úrfi fátumát Ferenc bácsi, természetes, hogy rögtön félbeszakította a boldog pásztorórák ábrándjait Gargóváron, csak úgy útiköpenyegben búcsúzva el Pálmától rögtön vágtatott le Pestre; vitte magával a vármegye meg a doktor dekrétumait és paréreit, amelyekben konstatáltatik, elhatároztatik, hogy Opatovszky Kornél elmeháborodott, s ilyenformán beszámítás alá nem eső. Sehol a világon az őrültet ki nem végzik. És szerencsére a vésztörvényszék elnöke humánus, törvénytudó ember volt; Illavaynak régi jó ismerőse.
Alig távozott el a jegyese, Pálma kap egy levelet az ismerős női kéztől: a szokott színű papíron, a gyászfecskével.
Ezúttal csak ez a két szó volt beleírva:
,,Őrködjék fölötte!"
Pálma nem tudta mire magyarázni ezt az intést.
Hiszen hogy őrködhetik egy nő egy férfi fölött? Ami hatalmában áll, azt különben is megteszi, nem kell rá figyelmeztetés. Mindenüvé csak nem kísérheti, hogy vigyázzon rá. S kivált egy olyan férfira, mint Illavay. Annál van az ész, az erő; és mégis ő vigyázzon rá, a megtestesült gyámoltalanság? S minő veszély lehet az, ami ellen őt Pálma megvédheti! Ok nélkül pedig ilyen levelet nem írnak.
Nem tudta elképzelni; - pedig mindenféle bajra gondolt a világon.
Tehát ezek a napok voltak azok, amikben a Vág-vidéken arra ébredtek az emberek, hogy ,,jön Gorombolyi!" A hős, a dicső ember! Nem volt már senki megrémülve a közeledtétől: várták, mint a Messiást. Deputációkat küldtek eléje, kaptak rajta, hogy melyik város nyerje meg vendégének egész dandárával együtt, s csinálták eléje a diadalíveket minden város, minden falu végén, ahol keresztül fog vonulni.
Ezúttal Temetvényi Ferdinánd is kidugta a csigaszarvait a házból. Elküldé magát mr. Cousint egy lekötelező levéllel a diadalmas hős elé, meginvitálva őt Gargóvárra.
Gorombolyi azt válaszolta, hogy különben is szándéka volt a grófot meglátogatni, bárha szállásra ott nem maradhat is; de egy rövid ebédre, ahol egyről-másról majd elbeszélgetnek.
A grófot ez az izenet egészen kihozta rendes apátiájából. Minden előkészületet megtett nagyhírű vendége méltó fogadására. A helység végén építették a diadalívet a fenyőgallyakból, piros bazsarózsákból rakva ki a homlokzatán e szókat: ,,Isten hozott!" A piacon emelvényt állítottak fel, ahol a plébános fogja őt üdvözölni, becsületes tótországi magyar szónoklattal: ellenben a veszpilló latin ódával fogja őt megtisztelni. Sőt a gróf maga is eléje fog lovagolni pompásan felcsojtározott paripán, s nagy tanakodás folyt afölött, hogy vajon teljes mágnási díszpompában rukkoljon-e ki, vagy nagyobb megtiszteltetésnek fogja venni a demokrata hadvezér, ha egyszerű polgári magyar viseletben, kerek, fekete strucctollas kalappal a fején üdvözli őt a vár ura? Az utóbbiban állapodtak meg. S volt kínja egy tenyérnyi papirosdarabnak, amiről a gróf egy ötsoros szónoklatot betanult előtte való este, minden étel után felkelt, és kiment a szomszéd szobába, még egyszer átolvasni a beszédet, s egész akadémiai discussió folyt afölött a plébánossal, hogy vajon helyesen lesz-e e szó mondva: ,,szerencséltet"? Mert az ő ifjú korában ez a szó annyit jelentett, hogy ,,valami veszedelembe visz". Hanem aztán szavazattöbbséggel el lett döntve, hogy ez a mai nap fogalmai szerint annyit tesz, hogy ,,boldogít". A gróf mégis jobb szerette volna azt mondani, hogy ,,megboldogít".
Pálmára az a hatása volt ennek a nagy előkészület-fitogtatásnak, mintha ennek a kivitelében valami hibának kellene történni.
Az ember azért mutogatja, hogy szörnyen menni akar, hogy ha történetesen elmarad a menetele, azt mondhassa: ,,Ej, milyen nagyon sajnálom! Pedig hogy készültem rá!"
Csakugyan az is lett belőle. Mikor már korán reggel készen álltak a hintók, a bandérium nyeregben ült, a huszonnégy szűz felállítva a diadalív két oldalán; a mozsarak elhelyezve az óvár parkján meg a piacon; már a gróf is felvette a polgárias szabású fekete bársony Zrínyi-dolmányt, aminek még egy, válltól könyökig érő második kurta ujja volt, a hozzá illő fekete strucctollas kalábriaival, s a magyar öltözetet még polgárias minőségében is kiegészítő kardot is felkötötte hozzá, aminek oxidált ezüsttokja volt, hát akkor az a véletlen baleset történt, hogy mikor már a lóra fel akart ülni, a jobb lába lecsúszott a kengyelről, s azzal a bal térdével oly szerencsétlenül esett a kövezetre, hogy úgy kellett őt fölvinni a szobájába; nem tudott a lábán állni. A szerencsére jelenlevő járási sebész rögtön megvizsgálta a sérülést, s hideg borogatásokat rendelt. Cousin úr titokban megsúgta mindenkinek, hogy a gróf veszedelmes csontrepedést szenvedett a térdkalácsában, de ezt nem kell tovább adni, s különösen a comtesse előtt titokban kell tartani. Annálfogva ezt Pálma két perc múlva megtudta, s rögtön, a toalett-asztala mellől, azon módon, szétbontott hajjal rohant az atyja szobájába. Azt már a nyugágyon fekve találta; a sebész zsindelyről meg gipszről beszélt, a sérült láb be volt pólyálva erősen.
- Az Istenért! Nagy bajod történt? - kérdé Pálma.
- Tudod, hogy én szisszenés nélkül szoktam tűrni a fájdalmakat.
Az igaz, ha nagy baja volt a grófnak, azt el tudta titkolni, mikor már ő elkezdett hangosan nyögni, akkor csaknem bizonyos volt, hogy semmi baja sincs.
Azonban még most is rajta volt a duplaujjas bársony Zrínyi-dolmány.
- Ágyba kellene feküdnöd! Mért nem vetkőzteted le magadat, s nem veszed fel a hálókabátot?
- Majd később - mondá a gróf fanyar képpel. Pálma kezdett érteni. - Csak te siess a magad toalettjével elkészülni. Őexcellenciája a tisztelt - hős - nemsokára megérkezik. Hogy elfogadhasd. Vezessétek egyenesen ide hozzám.
Most már egészen értette Pálma. A magas vendégnek látni kell, hogy egész a jelmez fölvételéig készen volt az üdvözletére minden! Csak az a sajnos baleset! Milyen kár!
Vissza is ment aztán nyugodtan a toalett-szobájába Pálma, s hagyta a komornájának a hajával azt csinálni, amit legjobbnak lát.
Az ünnepélyességekben nem történt semmi hiba. A tarackok pompásan elsültek, a szónoklatok még pompásabban; Gorombolyi szintén kitett magáért, a magyar, tót és latin szónoklatokra ugyanazon idiomákban felelt meg ex tripode, s azok mind monumentális beszédek voltak. Külső pompát ugyan nem hozott magával, ha csak azt az atillája könyökére varrott két öreg foltot nem vesszük annak. A gonosz nyelvek ugyan azt beszélik, hogy nem volt az az atilla a könyökein kiszakadva, hanem a tábornok csak azért varratta azokat oda, mert a jó katonát legjobban díszíti a foltos ruha: a hadakozás közben nem ér rá az ember kosztümöt változtatni. Az arany gallér sem volt új a atillán, a pléhgallérban az ócskaság teszi meg a pompát. Mellén ott volt a pirosszalagos érdemrend.
Hanem azért macedoniai Nagy Sándor sem viselt büszkébb arcot, mint amilyennel ő beköszöntött a gargói kastélyba. Látszott minden vonásán az az önérzet, hogy ez az az ember, aki minden szembejövő ellenséget megver, minden szónokot ledisputál, s minden asszonyfélét meghódít.
Már hírül adták neki útközben a gróf balesetét. Annálfogva kíséretét az elfogadási teremben hagyva egyedül keresé föl Temetvényit hálószobájában.
Pálma fogadta a vendéget.
- Nézze szegény atyámat, milyen nagy baj érte.
Gorombolyi egyike volt a legigazhívőbb embereknek.
Egész részvéttel járult a gróf fekvőhelyéhez, kinek a megszenvedett lába egy fauteuilre volt téve, míg maga egy bőrcauseuseön feküdt.
- A legnagyobb részvéttel hallottuk mindnyájan a gróf balesetét. Remélem, hogy nem lesznek komolyabb következései. Rögtön küldtem a tábori törzsorvosért. Óh, az egy Galenus!
A gróf bágyadt hangon beszélte el, hogyan történt ez az eset, s kifejezte arcával, hogy mennyi önuralkodásába kerül metsző fájdalmait leküzdeni.
- Legyen e fájdalmaknak meggyógyító írja az a tudat, hogy ön ezeket hazája szolgálatában nyerte. Ez a seb oly drága érdem lesz a haza előtt, mintha az ütközetben érte volna önt. Ezt sem mulasztandom el mindazokkal tudatni, kiknek feladatuk leend a hazafiúi érdemeket egykor megjutalmazni. Még ma megírom Debrecenbe, hogy Temetvényi gróf a kivonulás alkalmával a bal térdén sebet kapott.
(,,Hű, teringettét! - szepegett magában a gróf -, ez sok lesz a jóból. Mire ez a hír Debrecenbe eljut, már akkorra tizenkét fontos ágyúgolyó hordta el a lábát. Jó lesz ezzel alábbhagyni.")
- Óh, kérem, szót sem érdemel - mondá egyszerre nekiderülő arccal. - Egy kis bőrhorzsolás, semmi egyéb; két nap múlva nyoma sem marad. Ne is beszéljünk róla. Én azért részt fogok venni a barátságos lakomában, amire excellenciátok kegyes volt szíves meghívásomat elfogadni.
- Bocsánat, gróf úr, én önt nem ,,excellenciáztam".
- Ah, az engem nem is illet meg. Én csak egyszerű polgártárs vagyok. Én tudom, hogy semmi sem vagyok. De ön egy tábornok. Azt megilleti az excellencia.
- No, ha nem akarjuk egymást polgártársnak nevezni, hát nem bánom, excellenciázzuk egymást mind a ketten.
Aztán addig komplimentíroztak egymásnak, míg Pálma kinevette mind a kettőjüket. - Ami Gorombolyinak nagyon megtetszett.
Odanyújtá a kezét a grófnőnek.
- Megengedi a gargói hősnő, hogy hódolatom adóját egy kézcsókban lerójam?
Megengedte, de nagyot bámult.
- Hogy jutok én a gargói hősnő címhez?
- Hát hisz önt az egész világ így hívja. Azt hiszi ön, hogy nem zengi az egész ország négy sarka vissza a gargói hősnők nevét, ahogy az egri hősnőkét örökre fenntartá; akik ama dicső ütközetben a férfiakat lelkesítő buzdításaikkal ösztönzék a győzelemre.
- A tábornok úr tréfál. Azt a mi kis csetepaténkat érti? - szólt közbe a gróf.
- Mit? Kis csetepaté? Uram! Az egy világtörténeti momentum volt! Amit mi többiek tettünk, az mind semmi. Mit Bem erdélyi hadjárata? Mit Perczel Mór bánáti harcai? Mit ennek a patikáriusnak az egész hadviselése? az én portyázásomat nem is emlegetve; - mi ez mind ahhoz a hőstetthez, amit ez a szolgabíró itten véghezvitt? Amazoknak mind hadseregek álltak a rendelkezésére; ágyúpark, lovassági dandár: ez meg itt puszta kézzel, kaszás, vasvillás néppel nekimegy az ellenségnek, s elveszi a fejünk fölül azt a nagy veszedelmet, mely egész FelsőMagyarországot fenyegette. Uram! Ez a név a honmentők sorába lesz felírva, s én nagyon örülök rajta, hogy excellenciátok neve együtt emlegettetik vele.
- Igazán? - kérdezé érdekelten a gróf. - Ez csakugyan valami nevezetes cselekedet volt?
- Annyira nevezetes, hogy nem tudunk a megjutalmazásra elég nagyot kigondolni. Hol van ez a dicső férfiú? Én azt hittem, hogy itt találom.
A gróf leányával egy jelentékeny pillantást váltott.
- Igen. Illavay úr a mi családunk legbensőbb barátjai közé tartozik. Mi ,,mind" nagyon szeretjük őt. Sajnálni fogja nagyon, hogy nem élvezheti személyesen e magas elismerést, ő kénytelen volt hirtelen elutazni Pestre; - úgy gondolom, az unokaöccse miatt.
- Tudtam! Ez az ember keresztyénebb Szent Péter apostolnál! Most másodszor is ki akarja szabadítani azt a semmiházit; de ezúttal mondhatom, hogy hiába jár. Az áruló számára nincsen mentség.
Pálma szánakozott rajta. Olyan furcsa volt szegény fiú, mikor abban a kifordított piros bélésű ruhában itt ült az asztalnál, s két kézzel tömte a szájába, ami ennivaló volt, s közben lesunyt fővel kacagott a saját bolondságán. Hogy ezt főbe lőjék.
- De tábornok úr, csak nem lehet megöletni egy bolondot.
- Ejh, grófnő, most mindnyájan bolondok vagyunk. Hát én nem vagyok bolond, aki odaállok az ágyú elébe, s lövöldöztetek magamra - azért, hogy egy darab telefirkált papirost valaki összetépett. Hát az a honvéd, aki fél lábbal kerül haza, nem volt bolond, hogy az alkotmány kedveért sántává lövette magát. Mi is bolondok vagyunk, az ellenfeleink is azok, s amelyikünk a másikat megkaphatja, azt teszi vele, hogy okos embert csinál belőle: aminek egyedüli módja az, hogy elküldjük egymást egy más plánétára. Mindnyájunk között azonban az én Illavay barátom a legnagyobb bolond, aki meg akar szabadítani egy embert, aki azonkívül, hogy a hazának, az egész emberiségnek nyűge, még azonfelül is végzetszerű ellensége; s aki, ha elpusztul, jól jár vele a haza és minden ember, de különösen Illavay.
- Talán éppen azért szabadítja meg.
- Dejsz abban ugyan hiába fárad. Mehet Pestre, ott meg sem hallgatják, s ha Debrecenbe szalad, ott meg galléron fogják Illavay barátomat azonnal; de még csak lélegzetet venni sem engedik, hanem extra postán vagy léghajón kergetik vissza; otthon a helyed barátom! ki vagy nevezve Felső-Magyarország kormánybiztosának: siess!
- Kormánybiztosnak? - szólt elámulva Temetvényi. Pálma megdöbbenve hajolt közel az atyjához, s ettől fogva mindig talált valami igazítanivalót a vánkosán, tán súgott is a fülébe valamit. Gorombolyi felől tehette. Az, mikor benne volt a beszédben, annyira el volt foglalva saját magával, hogy se látott, se hallott.
- De talán az igen nehéz feladat is lesz egy olyan egyszerű emberre nézve, mint Illavay, ahogy nekem van szerencsém őt ismerni - mondá a gróf.
- Mit? - Szerény tehetség! Egy Pitt, egy Canning magyar kiadásban! Óriási talentum! És minő gazdag tanulmány! Csakhogy nem szokott vele kérkedni. Mikor a fiatal óriások hencegnek, és beszélnek a maguk utazásairól Pozsonytól Wiesbadenig, ő csak meghúzza magát és hallgat. Senki sem gondolná róla, hogy ő már fiatal korában egy évig tanulmányozta a helyszínén az angol adminisztrációt, a londoni rendőrintézményt. Még csak azt sem árulja el, hogy angolul tud, a kisujjában van minden államtudomány, s az egész markában a praxis. Csak fel kellett őt fedeznünk, hogy az értékét megismerjük. Az pedig ecclatanter megtörtént ama hírhedett ütközetben, ahol pusztán adminisztratív úton contracarrírozta a legveszedelmesebb stratégiai manővert. Ha fél évig a Felvidék kormánybiztosa lesz, a fejemet teszem egy fületlen gomb ellen, hogy belügyminiszterré fog kipattanni a gubójából.
Gorombolyi egészen nekivörösödött, annyira át volt hatva annak az igazságától, amit mondott.
Pálma idegein valami reszketés futott végig. Úgy fázik az ember, mikor valakit, akit szeret, úgy magasztalnak, hogy félteni legyen kénytelen. Ő már tudta a titkot, hogy Ferencnek a szíve mélyén vannak rettenetes indulatok, amiket lángra lehet lobbantani. Ha valaki meggyújtja őket! Kezdte már sejteni, hogy mit tesz az az intés: ,,Őrködjetek fölötte".
Valamit súgott az atyjának. A gróf ismét megszólalt.
- Mi nagyon jó barátjai vagyunk Illavaynak. Azért azt hisszük, hogy az ilyen magas aspirációk nem valók olyan középszerű sorsban levő embernek, mint ő.
- Hogyan? Középszerű sorsú! Hisz egy hét nem telik bele, hát Illavay éppen olyan hatalmas dinaszta lesz, mint excellenciátok: az apátvári rengeteg uradalom birtokosa.
- Hisz az Opatovszky Kornélé! - szólt közbe hirtelen Pálma, nem lévén türelme a hangtovábbadó főnek súgni meg elébb ellenvetését.
- Az nincs már - szólt Gorombolyi hidegen.
- De ő még él - erősködék Pálma.
- Ha él, sincs többé. Birtokát eljátszotta: az törvényeink szerint az államra esett vissza. Most már nem örökség, hanem donáció útján fogja azokat megkapni Illavay.
A gróf ezalatt beletalálta magát leánya eszmejárásába, maga vette át a szót. Amit erre mondani kellett, azt Pálma is gondolta ugyan, de neki nehéz lett volna azt kifejezni.
- Ne felejtsük el, excellencia, hogy az Opatovszky birtok olyan állapotban van, hogy annak a rendezését, aztán meg Magyarország belügyeinek a rendezését egy és ugyanazon ember, ha még oly óriási nagy tehetség is, meg nem bírja.
- Én bizony nem tudnám elképzelni, hogy mért ne bírná meg? Hogy sok adósság fekszik rajta? Hát aztán kap egy millió úrbéri kárpótlást az uradalma, s azzal kifizet minden tartozást, még a beruházásokra is marad.
A gróf mosolyogva szippantott egyet az arany burnótszelencéjéből, mely kinyitás közben a Sevillai borbélyból játszott egy áriát.
- De hol van az az egy millió?
- Hol van? Hát ott van a debreceni városházának a pincéjében. Tél óta négy sajtógép egyebet sem csinál, mint azt préseli, ott áll készen, satinirozva, száz egész millió, s még jön utána valami ötven: ami e kárpótlásra van szánva. Csupa százas bankjegyek. Nem látott még excellenciád magyar százasokat?
A gróf a fejét rázta.
- Mutatok. Nálam van valami kétszáz darab. - Azzal előhúzta a tárcáját, s kivett a csomag közül egyet, s odanyújtá Temetvényinek azt az ezüstszürkével nyomatott, ropogós papírlapot, amit az bámulva nézett agyon a lornyonján keresztül.
Ez már tény! Egy százforintos bankjegy. Amely állam már százforintos bankjegyeket mer kibocsátani, az már nemcsak maga bízik a jövendőben, de másoknak is bíznia kell benne. Ez már egészen más tünemény, mint a Rákóczi-féle ,,libertás" rézforint.
A gróf konkrét alakot akart adni tamáskodása megszűntének.
- Nem engedne át nekem ezekből excellenciád beváltás végett vagy ötven darabot; - osztrák bankjegyekért?
(Szerelmi vallomás a hazának!)
Gorombolyi büszkén felkacagott.
- Nem, excellenciás uram! Annyit nem. Ötöt igen. Mutogatás végett; de azt sem osztrák bankjegyekért: nem tudom mit csinálnék velük? Hisz ahová már én leteszem a lábamat, ott még borravalónak sem veszi el a pincér sem az osztrák bankót, ezt még kártyán sem lehet elveszteni. Ezt az ötöt is csak kölcsönképpen adom, mint érdekes olvasmányt; majd ha megkapja excellenciád pár hónap múlva a maga tízezer darab százasát, megküldi belőle az én öt példányomat.
S nem fogadott el semmi egyenértéket.
- De hátha e pár hónap alatt el találják veszíteni az értéküket? - skrupulózuskodék a gróf, nemes aggóskodással.
Erre nem lehetett elég nagyot felelni szavakkal.
Itt csak a pantomimica mondhatott megfelelő súlyosat.
A grófnak az olvasóasztalára ki volt terítve Magyarország térképe, s azon a korábbi hónapokból kék és veres irallal megjegyzett pontok jelölték, hol áll az egyik, hol a másik tábor. Gorombolyi felvette a kettős színű iralt, s a kék és veres végével új vonalakat húzott a térképen; s aztán néma büszkeséggel odamutatott e pontokra.
Nem kellett ahhoz több magyarázat.
A gróf maga is átlátta, hogy nagyon megváltozott a helyzet.
- De hátha megint rosszra fordulhatna minden.
De már e szóra kitört Gorombolyi kebléből a visszafojtott Vezuvius!
- No, ha még azt is megengedné az öreg Isten, hát akkor felrontunk egyenesen a mennyországba, s ott is kikiáltjuk a respublikát!
A gróf kedélyesen elnevette magát: egészen elfeledkezett a szaggató fájdalmakról a térdekalácsában. Gorombolyi is kacagott.
Csak Pálma nézett oly szobormereven a dicsekedő hős arcára. Éppen ilyen volt az a láng, az a villogás Illavay arcán, mikor hasonló kérdésre csaknem hasonló kitöréssel lövellt fel minden indulatja az égre.
Tudta már, hogy mire kell őrködnie.
- Legyen afelől megnyugtatva a gróf - szólt ismét visszatérve büszke nyugalmához Gorombolyi -: ,,Nec portae inferi!" többé. Én nem szoktam senkit ok nélkül fellovalni. Nekem Illavay régi jó barátom. Mikor a veszedelmes napjaink voltak, egy szóval sem mondtam neki, te is közénk tartozol; gyere velünk. Azt mondtam, maradj itthon. Szolgabíróra is van szükség a világon. Gargóvárra se jöttem el. Minek kompromittáljam a gróf házát, mikor aztán nem tudom megvédelmezni. Arról én aztán ugyan nem tehetek, ha Gargóvár ura és úrnője, meg az a csendes lelkű tisztviselő a maguk lelke fellángolásából, kéretlen, hívatlan olyan hősi merényletre buzdultak fel, amely őket legderekabbjaink arcvonalába sorozta. Ha most idejövök, nem nyomorúságunkat, nem veszedelmünket, hanem dicsőségünket megosztani jövök önök közé. Nem félek már azoknak, akiket szeretek, azt mondani: légy fegyvertársam! Biztos vagyok a dolgunk felől. Egész Európa mellettünk áll. - A kormánytól hozom az elismerő, magasztaló oklevelet annak a derék fiúnak, amit a grófnak is ki kell fejeznem élőszóval. De a legfőbb ok, amiért idejöttem, az volt, hogy útközben hallottam, hogy Illavayt sehol a világon nem találom meg, hacsak Gargóváron nem. Pedig kinevezési okmányát biztosan kezébe kell juttatnom.
- Hol hallotta ön ezt? - szólt közbe merészen Pálma.
- Dolnavárott - felelt gondtalanul Gorombolyi.
- Ah, ön volt Dolnaváron?
Most már tudta egészen Pálma, hogy mit jelent az a két szó. E beszélgetés hevében Temetvényi gróf egészen megfeledkezett róla, hogy a térdkalácsa milyen veszélyes zúzódást szenvedett. Most már arra is képesnek érzé magát, hogy hős vendégei tiszteletére adott lakomáján maga is helyet foglaljon. Az egész nyugágyat kivitték a szenvedővel együtt az étterembe, s a jégtartó vederben az ő sérült lábára való borítékok helyett inkább a pezsgőspalackokat hűtötték be, anélkül, hogy valaki észrevette volna a tévedést.
Volt is nagy áldomás! Hat vagy hét honvédtiszt vendégen kívül ott volt még a helybeli plébánus is és a szomszéd falubeli lutheránus lelkész, a jószágigazgató és egynehány vidéki celebritás, a megyei seborvos és több tisztelgő deputáció honorácior vezértagjai: igen nagy asztal volt.
S mint ez már nálunk ősi jó szokás, hogy a mennyei adományt, a bort, nem isszák csak azért, hogy igyanak; de minden pohárhoz egy felköszöntésnek is kell járulni, amiben kell elmésségnek is ragyogni, jóleső hízelgésnek ékeskedni, lelkesedés superlativusának lángolni, mint magában a borban. Ilyenformán fel lett köszöntve Gorombolyi tábornok, mint a hadjárat leendő Napóleonja; ezt a tósztot a házigazda robbantá el; rá visszaröppentyűzött Gorombolyi, éltetve a grófot, mint nagy államférfi ősének méltó utódát s Magyarország praesumptiv külügyminiszterét. A plébános urat felköszönték, mint leendő esztergomi érseket és hercegprímást; a lutheri tiszteletest, mint az újjáalakítandó felsőháznak superintendensi minőségben a római prelátusokkal egy sorban ülendő tagját, Pálma grófnőt, mint második Rozgonyi Cicellét. (Pálma föltette magában, hogy amint megérkezik Ferenc, rögtön megkérdezi tőle, ki volt az a Rozgonyi Cicelle?) Miután a jelenlevők ekképp fölosztották egymás között a legfőbb dignitásokat, azután megemlékezés történt a távollevőkről is, azok közt elsősorban a mi derék szolgabíránkról és hősünkről, a bibliai Gideonról (ezt az áldomást még csak a szerény lutheránus pap mondá). De már a plébános magasabbra emelte őt a poharával; mert az már hallott valamit a dörgésből: ő éltette a távollevőt, mint Felső-Magyarország megszabadítóját, megyénk lumenét, a leendő főkormánybiztost, akit annyira szeret ez a nép, hogy ha egész Magyarország respublica lesz is, az ő kedveért legalább ezt a kis darab részt meghagyjuk ,,tót királyságnak", s benne Illavay Ferit ,,tót királynak". De már ily nagy mondásokkal nem engedheté magát elhomályosítani Gorombolyi: ő még nagyobbat lódított rajta: éltette barátját, mint Magyarország leendő belügyminiszterét. Az elért siker végre a legszélső merényletre tüzelé fel a jelenlevő gargóvári uradalmi igazgatót: rég a nyelve hegyén ágaskodott ez a tószt, végre elszakítá a kötőfékét: ő poharát a távollevőért akképp emelte, mint aki által a hajdani Bercsényi alatt egy úrnak hódolt, aztán kétfelé szakított gargóvári és apátvári uradalmak ismét egyesülendők lesznek! S a merész tószt teljesen sikerült. A gróf maga is édesdeden mosolygott, és megbocsátott az árulásért, neki is az volt az álma! S az általános pohárösszecsöndülésben láthatta Pálma, mily népszerű ez a gondolat! A vendégek mindegyike odasietett őhozzá, poharát az övéhez koccintani. Ferenc nagyon kedves embere lett az egész uradalmi tisztségnek, amióta lemondott a számadásvizsgálás alávaló hivataláról. Hisz ez nagyon jó uraság lesz! ,,Élni és élni hagyni!" ez az igazi nemesi jelszó. Olyan ember lesz itt megint, aki nem aprólékoskodik; egy igazi úr. Az ilyen úr a ,,kicsinyeket" engedi csipegetni, a ,,nagyobbakat" engedi markolgatni; ő maga csak nyalábol - ha hozzájut.
Íme, milyen szépen elnyalábolja a roppant apátvári uradalmat.
Mert ez a világ dicső rende: a szegény béres hadd húzzon a tiszttartó kazalából; a tiszttartó hadd rakjon kazalt a földesúr dominiumából: a földesúr aztán kanyarítson magának egész dominiumot: ott az ország, az elég nagy úr.
Tehát ittak sokat és nagyokat Illavay egészségeért; amíg ő maga valahol egy útféli csárdában üldögélt egyedül, várva az elő nem kerülő forspontra, s hogy milyen evés-ivásnak mehetett végére, azt elképzelheti minden ember, aki megtudja, hogy az egész útja hosszában már öt nap óta gyalog- és lovasdandárok vonultak előtte végig.
A díszlakoma közmegelégedésre végződött. A feketekávét már a nyitott teraszon költötték el; ott jobban lehetett szivarozni. A finom erős rostopsinból ahány poharat kiürítettek, annyiszor mondták, hogy ,,így fogyjon el a muszka!"
A gróf csontzúzódása már akkorra annyira megjavult, hogy egy fogantyús pálca segélyével maga lábán is tudott bicegni, sőt a vendégekhez is ki akart menni a teraszra; szerencséjére, mr. Cousin (a súgó) még emlékezett a szerepére, s figyelmezteté, hogy a hidegborogatás után a sebesült lábával könnyen orbáncot kaphat, ha a szél megfúja; sokkal jobb lesz, ha a szobájába megy, s egy kis félórai pihenést enged magának. De Temetvényi nem akarta magának elengedni azt a gyönyörűséget, hogy a vendégeit fájós lábbal is mulattassa.
- Hátha ütközetben volnánk együtt! - mondá Gorombolyinak. - Emlékezik ön arra a muszka hadvezérre, akinek a csatában ellőtték a lábát, s aztán szánkóra tétette magát, úgy vezényelt tovább az ütközetben? Hogy is hívták csak?
- Muszka volt? Nem létezett rám nézve! - utasítá el a kérdést magától Gorombolyi. - De valóban nem engedjük meg a grófnak, hogy tovább velünk időzzön. Helytállunk magunk is a további harc folyamában. Akik megálltunk a bronzütegekkel szemben, az üvegből öntött ütegek elől sem futamodunk meg. Kényszerítse Pálma grófnő őexcellenciáját a nyugalomra térésre, önnek egy tekintete hegyeket képes kimozdítani a helyeikből. Én is tartozom még a gróffal egy megbízást rendbe hozni, amihez magány kell.
Ez végre döntő indok volt. Temetvényi rá engedte magát bírni, hogy egyfelől Gorombolyi, másfelől mr. Cousin vállára támaszkodva, hálószobájába átsántikáltassa magát. Pálma előrement, kerevetén a tigrisbőr takarót és a szarvasbőr vánkost megigazítani. Ő is ott fog már maradni.
Amint a grófot lefektették, Cousin úr eltávozott; Gorombolyi pedig kigombolta az atilláját, s kebléből kivonva egy hosszúkásan összehajtott s lepecsételt csomagot, azt letette az asztalra.
- Kénytelen vagyok excellenciádat felkérni, hogy hős bajtársam távollétében szíveskedjék ez iratot tőlem átvenni. E kérésre jogosít azon többé senki előtt sem titkolt gyöngédség, amellyel derék barátomat e várkastélyban fogadják, de egyenesen kötelez rá megbízóim utasítása, mely úgy szól, ha Illavaynak személyesen át nem adhatnám e fontos államokmányt, mely az ő személye iránti elismerésen kívül, igen nevezetes intézkedésekre való titkos megbízásokat is tartalmaz; ezt az iratot hagyjam itt nagyméltóságodnál, fölkérve, hogy amint Illavay visszakerül, azt neki rögtön kézbesítse. Én tovább e vidéken nem időzhetek. Hogy merre fordulok, az az én rejtélyem. Magammal sem hordhatom ez iratot, mert a holnapi napról sem vagyok bizonyos. Azért kérem excellenciádat, hogy őrizze meg ezt, amíg Illavay idejön, s akkor adja át neki - a kormány megbízása folytán.
- Nagyon megtisztelőnek találom rám nézve ezen bizalmas feladatot - mondá a gróf, átvéve a lepecsételt írást. - Megértettem a megbízás fontosságát, s nem fogok késni annak teljesítésében. És most kérem excellenciádat, szíveskedjék bajnoki társaihoz visszatérni, és őket nevemben felkérni, hogy mentül tovább kedvük szerint mulassanak.
Azt tehették is. A várkastély lakosztályai oly messze voltak egymástól, hogy a cigányzene és a tábori dal hangjai alig révedeztek el a gróf hálószobájának szőnyegektől, függönyöktől süketített alkóvjáig. Dalolhatták azt a nótát, amivel végigharcolták a nagy hadjáratot. Furcsa nóta volt az: mai nap már azt hiszik, hogy népdal:
,,Ég a kunyhó, recseg a nád,
Szorítsd hozzád azt a barnát
Míg a barnát szorongatom,
Azt a szőkét elszalasztom!"
Mi volt az az ,,égő gunyhó"?, mi volt az a ,,ropogó nád"?, mi volt az a ,,szorongatott barna?" - meg aztán az ,,elszalasztott szőke"? Ejh! hadd legyen már mind elfelejtve.
Künn folyt a bor, szólt a zene; benn a magányos szobában pedig egyedül volt az apa a leányával.
Amint magukra maradtak, Pálma felkapta az atyja gondjára bízott levelet az asztalról, s felszakítva a boríték pecsétjét, kivette belőle az iratot.
- Pálma! Mit cselekszel? - kiálta rá elhüledezve a gróf. - Te feltörted az ,,ő" levelét.
- Fel bizony. És fel fogom törni minden levelét, ami az én kezembe kerül. Ez csak természetes!
- De ez államtitok.
- Hát annyival inkább. Nekem csak kell tudnom, hogy mi az, amivel őt meg akarják bízni? - Ehhez nekünk jogunk van.
- Különös jog! Én nem ismerem.
- De én bírom.
Azzal szétnyitotta az egész hosszú teleírt ívpapírost, s elkezdte azt olvasni magában. A papír reszketett a két keze között. Eleinte az ajkszegletei mosolyra kezdtek gödrösülni, arcán valami kéjérzet világolt. Ott bizonyosan ,,őt" magasztalták; azok a megérdemlett elismerés kifejezései voltak, hanem aztán nemsokára eltűnt az arcról az örömláng, a megrémülés márványkeménysége merevíté meg a vonásokat; az ajk megnyílt, kigömbölyült, s hangtalanul utána látszott rebegni az olvasottakat; a szemek nyugtalanul kísérték a sorokat, a kezek gyűrték a papírt, amint elfordították a lapot: az nem egy szerető leány számára való olvasmány volt. Mikor végeszakadt, türelmetlenül veté oda az asztalra az iratot.
- Ezt csak nem fogod neki átadni? - suttogá indulatosan.
- Hogy hogy nem? Hát miért nem?
- Én nem akarom, hogy átadd.
- Hát mit tegyek vele?
- Elzárod a fiókodba, s nem szólsz felőle senkinek.
- Az lehetetlen. Hisze erre vagy ,,bűt", vagy ,,bát" csak kell neki mondani.
- Az az én gondom lesz, hogy mit mondjon ő rá.
- De hát mi van abban az írásban? - Azt meg fogod nekem engedni, hogy én, aki a jogot másképpen ismertem, mint te, ne nyúljak hozzá az olyan levélhez, ami nem nekem van címezve.
- Igen. Nekem van jogom ezt tenni, másnak nincs. Azért tőlem nem fogod azt meghallani, hogy mi ennek az iratnak a tartalma. Csak annyit mondhatok meg, hogy aki e megbízást elvállalja, az a fejével játszik.
- Hát aztán? Ezt könyv nélkül is tudom, anélkül, hogy belenéznék az iratba. Játszik biz az. Rá van bízva tizenkét vármegye fölötti kormánybiztosság. Korlátlan hatalom négymillió ember élete és halála fölött. Rendelkezik mindenkinek a vagyonával. Amire rámutat, hogy ez az államé, azt szó nélkül oda kell adni. Akinek azt parancsolja, hogy keljen fel és kövesse, annak kelni és mennie kell: nagy emberek és kis emberek nagy tömegének, ahová ő vezeti. S ha győzni fog az ügy, amelynek szolgálatában mindezt megteszi, jutalma lesz az ország legmagasabb hivatalainak egyike s az ország vagyonává lett apátvári birtok.
- És ha elbukik az ügy?
- Akkor főbe lövik.
- Te mondod!
- No, ez természetes. Mais, c'est la guerre. Háborúban vagyunk. Az emberek vagy épaulette-tel a vállukon, vagy fej nélkül a vállukon kerülnek onnan vissza. Ez kockajáték, vagy hatot, vagy vakot! Előtte áll a nagyság útja, lehet belőle főúr, miniszter, herceg vagy nem tudom én, minek híjják a köztársaságban az arisztokratákat, de mindenesetre első birtokos és első államférfi az országban, azért csak érdemes egy olyan buksi fejet kockáztatni.
- De ha énnekem többet ér ez az egy fej, mint az egész dicsőség, hatalom és valamennyi erdő meg szántóföld van a világon még ráadásul.
- Hát akkor nem tudom, hogy kezdesz hozzá, hogy ezt megakadályozd. Én most eldughatom ezt a levelet, ha tetszik, te magad szét is tépheted; a te jogfilozófiád ezt is megengedi; de két hét múlva megint itt lesz Debrecenből a másik küldött, aki fel fogja őt személyesen keresni, s átadja e most eltitkolt megbízást.
- Ez a két hét nekem elég idő.
- Ugyan mire?
- Arra, hogy tervemet kivigyem.
- Neked van valami terved?
- Régóta fűzöm azt. Mindig féltem ettől, ami bekövetkezett. Amint Illavay visszatér, rögtön megesküszünk.
- Olyan kész vagy rá?
- Te nem mondtál ellent.
- Nem. Sőt helyeseltem. Egy ilyen embert hozzánk láncolni nincs nézetem ellen, aki, ha a szabadságharc győz, legnagyobb befolyású emberré lehet az országban.
- S ha pedig veszt, akkor főbe lövetik, s nincs útban többé; kereshetünk más liaisont.
- Egészen így gondoltam.
- Én pedig egészen másképp. Én nem értem a napok jelszavait. Miért harcolnak? Kinek van baja a másikkal? Szabadságért ontják a vérüket? Hát minek azért vért ontani? Akinek szabadság kell, ott van számára Svájc, ott Észak-Amerika, megkaphatja ingyen, nem szükség érte se magát megöletni, se mást megölni.
- De mikor ezek olyan bolondok, hogy a szabadság mellé még egy kis haza is kell nekik.
- Hát hisz ott is találnak helyet, ahová tűzhelyet rakjanak, s amely földet felszántanak, az kenyeret ád nekik.
- Hahaha! Pálma leányom! Ezek nem Rozgonyi Cicelle szavai.
- Ki volt az?
- Egyik ősanyád, aki maga is vért ontott ezekért a tréfaságokért. Voltak és vannak emberek, akik előtt ez a két universel istenség ,,szabadság és haza" speciális bálvány; akik odavetik magukat a ,,Krisna" szekér kerekei alá, s attól idvezülnek. De hát hagyjuk azt! - Hiszed, hogy ezeket a te nézeteidet Illavay osztani fogja?
- Nem hiszem. De majd találok ki valamit. Hogy mit? Azt még magam sem tudom. Csak azt érzem, hogy erősen akarom, s sejtem, hogy van valami erő bennem, ami azt véghezviszi. Majd megtalálom azt az erőt. Csak egyszer egy hajó födelén legyek vele. Csak egyszer egy svájci vagy olaszországi völgybe elvihessem magammal. Hogy ott mít teszek, nem tudom, de azt tudom, hogy engemet nem fog elhagyni. Elzárom-e előle a külvilággal való érintkezést, minden összekötő fonalat eltépve; leveleket, hírlapokat elsikkasztva, amik kívülről jönnek, vagy kitalálom a mesterségét, amivel az asszonyok ki tudják csalni a férfi szívéből a lelket, és maguk lelkét lopni át belé. - De nem adom őt oda ezeknek a vérszomjazó istenségeknek!
- Nem veszed észre, hogy az esztelenség, amit beszélsz?
- Nem vádol érte a lelkem.
- Egy ilyen elhatározással úgy döntenéd össze azt az egész alkotványt, aminek Temetvényi család a neve, mint egy színpadi színfaltömeget. Nem értesz meg engem? Nem látsz oda, ahova én?
- Egészen értelek. Látom, amit te látsz. Szegény anyám egy napon elmondta nekem, hogy mi az a nagy alkotvány, aminek Temetvényi család a neve. Új oszlopok kellenek hozzá. Most itt van egy. Talán hitte azt valaki, hogy minden ok nélkül, csak a mai napok demokratikus áramlatának sodra alatt történt az meg, hogy a büszke ősökkel dicsekedő Temetvényi család, amelynek ősei vajdák, bánok, leányágról hercegek és őrgrófok voltak, megengedje egy egyszerű nemesnek, egy magyar ,,schlachtziz"-nak, hogy az utolsó leányivadékhoz felemelje szemét, s még vele ábrándozzék? Óh, nem! Ebből nagy ember lehet még. Főúr és miniszter. Akkor vele együtt őáltala a mi alkotványunk is újra megerősödik. Ha pedig elbukik, akkor holt ember lesz a bukottból; semmi közünk hozzá, keressünk más oszlopot a győztes fél soraiból. Jól látom-e ezt?
- Jól.
- No, hát ehhez én nem leszek elég jó! Hogy születtem, abban megnyugszom, hogy meghalok, abban is megnyugszom, de, hogy még egyszer újjászülessek, egy másik, még nyomorultabb életre, ahhoz az én akaratom is kell, s az nem áll rá. Vagy hagyjanak élni, vagy temessenek el.
- Frázisok!
- Érthetők. Vagy helybenhagyod azt a szándékomat, hogy ahhoz az emberhez, akit magad is szívesen látsz vődül, ha hatalmas és gazdag lesz - nőül menjek, akkor, amikor én eljöttnek látom az időt, s aztán én intézzem annak a sorsát, úgy, ahogy jónak látom; - vagy pedig - visszaküldesz a kolostorba.
- Más szavakkal, röviden és világosan mondva, te nem bánod, akármi történik azzal a hányt-vetett hajóval, aminek a rostrumát a Temetvényiek halfarkú szirén címeralakja díszíti; az hadd süllyedjen el, ha akar, az utolsó kormányossal együtt: te összeszeded, ami a tied rajta, s az utolsó hajóslegénnyel kievezel a legközelebb talált szigetre. Anyád gyémántjai árán vehetsz egy kis gazdaságot a Bodensee mellett, s ott eltöltheted napjaidat, senkinek a világon, egyedül magadnak élve, Gargóvár, haza, nemzet és apa - éljenek tovább - meddig Isten akarja!
Pálma szomorúan hajtá le fejét. Fájt neki e keserű szemrehányás, mert nem volt megérdemelve.
- Óh, nem, édesatyám! Soha, de soha nem mehetek el olyan távolba, hogy mindennap fel ne keressem az Istent, és ne ostromoljam imáimmal, hogy éltessen téged soká, tartsa meg ezt a szegény jó Magyarországot, adjon jobb napokat neki! Szeretni foglak mindenütt. Pedig te azt nem viszonozod. Nem szeretsz engem, és nem ismersz. Amidőn azt hiszed, hogy én csak önző, kényelmes örömökre gondolok. - Nem. Szegénység vár reám. Szegénnyé teszem még azt a férfit is, akit magamnak megtartok, mert azzal, amire ráveszem, neki is el kell vesztenie a vagyonát. És élni fogunk mindennapi munkánk után, idegen országban, ahol a munka nem szégyen. Mert én a te gyémántjaidat nem kérem; - nem anyámnak semmi hozományát. Azokra mind szüksége van a Temetvényi halfarkú szirénnek. Ennek az arca ne piruljon szégyen miatt soha.
A gróf felszökött helyéből, nem volt már semmi fájdalom, amit e szóra el ne felejtett volna.
- Hohó! Pálma grófnő. Ezen a hangon még énvelem nem beszéltek! Nagyon téved ön, ha azt hiszi, hogy Temetvényi Ferdinánd a büszkeségben felül hagyja magát múlatni bárki által, még ha az a saját leánya volna is! Ön engem meg akar ajándékozni anyjának a gyémántjaival, hogy fizessem ki belőlük az adósságaimat. - Itt van az acélszekrény kulcs! Ön tudja, hol áll. Vigye magával.
- Atyám!
- Más nevem is van. Gyámja is vagyok önnek. Az ön kincse kezemhez letett hitbizomány. Ön árva. Az anyja rám bízta a vagyonát. Az ősi törvény kötelezett annak a megőrzésére: kötelez annak a kiadására, amikor a gondjaimra bízott árva férjhez megy. Itt van. Vigye el!
- Én nem kívántam.
- De én kívánom. Óh, annyira még nem hanyatlottam alá. Egy bukott bankár, egy bankrott-üzér teheti azt, hogy az asszonyai nyakából leszedje a gyémántrivière-t, s lejárt váltókat fizessen ki vele; de nem egy nemesember, nem egy Temetvényi gróf. Itt van a kulcs: vegye át.
- Atyám. Az égre! Ne jöjjön ily indulatba. Én nem akartam önt sérteni.
- Megtette! - nem teheti jóvá. Én önnek a vagyonát nem őrzöm tovább. Feloldom a kezét.
- Nem. Nem, atyám.
- Kérem... Kívánom... parancsolom.
Haragosan dobbantott a lábával: éppen azzal, mely meg volt sérülve; emiatt visszahanyatlott a kerevetre. Pálma odaugrott hozzá ösztönszerű vonzalommal. Akkor aztán megfogta a gróf kezét, a csuklóján átszorítva erővel, ismét felállt a lábára, s odavitte őt magával a rejtett faliszekrényhez; Pálmának engednie kellett neki, hogy a sérültet kímélje.
A faliszekrény ajtaja ügyesen el volt rejtve a szoba falait takaró mahagóni táblázat közé: annak a nyitját kevesen ismerték. A gróf felnyitá e rejtekajtót. Azon belül volt elhelyezve az a kis acélláda, amit egykor Illavay hozott el a gyapjús szekérről.
Annak a rejtekajtónak olyan szerkezete volt, hogy amikor azt felnyitották, egy titkos gépezet mozgásba hozott egy csengettyűt a földszinti szobában, ahol az őrt álló hajdúk laktak: akiknek a jelre azonnal sietniök kellett fel a gróf hálószobájába.
Temetvényi gyorsan vette elő a szekrényt, hogy felsiető cselédei ne lássanak meg többet semmit, amit nem szükség látniok.
- Tartsa ön a kezében, míg felnyitom. Pálmának engedni kellett.
A gróf aztán azzal a kis remek kulccsal, amit neje mindig a karperecén viselt, felnyitá a ládát, s keserű szemrehányással mondá:
- Győződjék meg ön róla, hogy gyémántjai mind megvannak.
A következő percben mély ijedelmes hördüléssel kiálta fel; nem emberi, de vadállati hangon: arca zöld lett és sárga az elrémüléstől, szemei üvegfénnyel meredtek ki üregeikből; arcvonásait galvanikus vonaglás torzítá el; egy kezével a torkához kapott, mintha meg akarná valami fojtani, a másikkal fogózni készült valamibe, a puszta légben, hogy el ne essék...
A láda üres volt...









Jókai Mór: Akik kétszer halnak meg


Vadászat a gyémántok után
Pálmának is minden idegein végignyilallt a rémület; de ő azért percig sem veszté el lélekjelenetét: hirtelen becsukta az üres ládát, s belökve azt a helyére, rácsapta a rejtekajtót. - Temetvényi azzal a vak rémülettel, amivel az égő házból menekülnek, amikor nem tudja az ember, hogy oltáshoz kezdjen-e, vagy segélyért kiáltson, tántorgott az ajtó felé, szótagolatlan kiáltásokat hallatva. Pálma megelőzte őt az ajtónál, s megragadta a kezét.
- Térj magadhoz! - suttogá fülébe - a ház tele van idegenekkel.
E szóra határozatlanul állt meg helyében a gróf.
- Ülj vissza a pamlagra, kérlek; a cselédeket hallom jönni.
A gróf nem ült le, hanem asztalához támaszkodott.
A szomszéd teremben gyorsan közeledő lépések hangzottak.
A titkos csengettyű jeladására hárman is siettek: Cousin úr, a komornyik és a hajdú. Valamennyinek útját állta a grófnő az ajtóban, s nem bocsátá be őket a szobába.
Mr. Cousinra rá sem nézett, hanem a komornyiknak mondá szokott szelíd mosolyával:
- Atyám kéreti a vendég urakat, hogy ha a kedvéért egy kis barátságos kártyakört rendeznének itt a játszóteremben. Már kipihente magát. - Ő nagyon szeret tarokkozni.
- No, ez a kívánsága legkönnyebben teljesülhet.
A házi nép visszatért megnyugtatva, Mr. Cousin úr nagyon megtette a maga észrevételeit, hogy nagyon különös ötlet a comtesse-től a kártyaasztal felterítésére a vészharanggal adni meg a jelt.
A gróf még mindig ott állt, az asztalhoz támaszkodva, s összevont szemöldökkel és vértől átfutott szemekkel bámult a kitalálhatatlan rejtélybe. Mikor Pálma visszajött hozzá, azt mondá neki száraz fahangon:
- Te most azt hiszed, hogy én az anyád gyémántjait eladtam.
Pálma odaborult a keblére, s átszorítá mind a két karjával, melegen, őszintén.
- Ennyire rossznak hiszed-e a leányodat?
- Hm! De hát hova lettek? Ott kell nekik lenni! Nyisd fel még egyszer a ládát! Talán csak káprázott a szemem? - Megállj! Megállj! Hiszen én magam dugtam azokat máshová. Tudom már! A családi okiratok szekrényébe. Ne bántsd! - Csak gondoltam erre; de nem tettem meg. Miért nem tettem, ha gondoltam? Hova lehettek? Mit hiszesz hát?
- Azt, hogy ellopták őket.
- Kik?
- A múltkori vendégeid. Hisz egy egész rablóbandát tartogattál itt a házadnál hetekig.
- Ah! Az Orol Krivánszky? De hogy juthatott a rejtekajtó titkához, meg az én kulcsomhoz?
- Meg fogjuk azt tudni. Légy most nyugodt. A gyémántjaink vissza lesznek szerezve.
- Ki szerzi vissza?
- Az a nagy buksi fej, akit én nem akarok odaadni a kegyetlen istenségeknek. Semmi kétség, hogy ő nyomukba jő. Szedd össze kedélynyugalmadat. Vendégeink jönnek. Eredj ki hozzájuk.
- Játszani? Most? Mikor a fejem tele van rémalakokkal.
- Majd én ott leszek mögötted, és segítek. Nem szabad észrevenni senkinek, hogy bajunk van.
S azzal atyja kezét a vállára téve, kivezeté őt a játszóterembe: ott kemény ellenfelek vártak reá; a tábornok, aki a tarokkban is oly vakmerő, mint a hadviselésben, a plébánus (tudva van pedig, hogy egy apa testamentumban hagyta meg a fiának, hogy soha plébánussal le ne üljön tarokkozni), meg a lutheránus tiszteletes, aki a tradíció szerint ,,nagy Drucker". Pálma odaült az atyja mellé, s ő dirigálta, hogy mint játsszék, s megverette mind a hármat.
Éjfél után két óráig elmulattak, nagyon sokat nevettek a játék furcsa változatain. Reggel aztán útra kerekedtek a vendégek, s ment ki-ki, amerre sorsa vitte.
       
Másnap megérkezett Illavay.
Sietett fel a grófhoz: jöttének hírére Pálma is bejött atyja szobájába. A gróf és Ferenc még akkor csak a szokásos üdvözléseken estek túl. A gróf kérdezte, hogy szerencsével járt-e Illavay úr?
- Csak félszerencsével, védencem ügye fel lett függesztve, amíg a kormány Budapesten elfoglalja ismét székhelyét. Ez még félveszély.
- No, hát idehaza meg egész veszély van - vágott közbe Pálma. - Ellopták a gyémántjainkat.
Egymás szemébe néztek egy pillanatig. Visszaemlékeztek arra a bizalmas beszélgetésre ott az erdei úton.
- A szekrénnyel együtt? - kérdé Illavay.
- Nem. Azt itt hagyták üresen.
- Ezt a Zsiborák bandája tette.
- Az Orol Krivánszkyé! - mondá a gróf.
- Aki nem más, mint Zsiborák.
- De hogy tudhatta meg, hol állnak; mikor kettőnkön kívül a rejtekről senki sem tud - töprengett a gróf.
- Talán még egy harmadik is tudta?
- Ön monsieur Cousinre gondol? Az lehetetlen. Olyan hű emberem, hogy az életemet rá merném bízni. Tűzpróbákat kiállt jellem. Gondolja meg ön: Bécsben, a proletárlázadás napján, mikor lélekvesztve futottunk el mind a háztul, őrá bíztam a pénztáramat, elszökhetett volna vele. Visszatértemkor hiány nélkül találtam a pénztárt.
(- Igen - gondolá, de nem mondta ki Ferenc -, mert azok a proletár lázadók őrt állítottak a pénztár mellé, hogy az ő köpönyegük alatt valami ,,tolvaj" ne nyúlhasson bele!)
- Hát ez az egész gyémántszekrény nem volt-e az ő kezére bízva, mikor Bécsből menekültünk? Nem elsikkaszthatta volna-e útközben, ha ezekre számított volna?
(- Nem ám - gondolá ismét Ferenc -, mert történetesen én álltam el az útját.)
- Aztán, ha ő is ezekkel a rablókkal játszott volna egykézre, ugyan mi oka lett volna arra, hogy miután azok már a gyémántokat elrabolták, tovább is itt maradjon, s ne siessen utánuk a zsákmányban osztozni?
Illavaynak erre is volt valami gondolatja, de azt sem mondta el.
- Nem tudja ő még, hogy a gyémántok eltűnése fel van fedezve?
- Nem.
- Akkor legalább arra kérem a grófot, hogy ne tudassa azt vele.
- Ön tán vadászni akar az eltűnt gyémántokra?
- Ha a gróf megbíz vele. A gyémánt nem olyan zsákmány, mint az arany, ezüst, amit be lehet olvasztani, fel lehet aprózni; az enged magára találni. Önöknél az ékszerészek árjegyzékei szerint megvan a leírása az eltűnt ékszereknek, és ennek a nyomán hiszem, hogy azokat kézre keríthetem.
- Ön elvállalna ily nehéz feladatot?
- Egész szenvedélyem az ilyen nyomozás. Angol-, Frank-, Némethonban tanulmányoztam a rendőri eljárást; s most hasznát fogom venni. Aki annyi értékű gyémántot ellopott, az nem maradt vele itt Magyarországon, ahol arra három vevő sem találkozik: Bécsbe sem ment vele; mert ott most nincs arisztokrácia; Párizsban a munkásforrongások miatt szintén nem találhat gyémántpiacot. A rablóknak egyedül Angliába lehetett a zsákmányukkal menni, amit már Hamburgban vagy valamelyik más németországi kikötőben a személyleírásaik nyomán megtudok; s ha egy nyomot megtalálok, az a többire rávezet. Lehet, hogy ezek a nyomok Amerikáig is elcsalják az embert, ami várható abban az esetben, ha a bűnrészesek szimatot kapnak afelől, hogy valaki üldözi őket: azért kérem, azt az egész megindítandó nyomozást titokban tartani.
A gróf és leánya jelentékteljesen tekintettek egymásra.
- És ön magára vállalná ezt a nehéz feladatot?
- Ha a gróf meg akar vele bízni!
- Önnek hosszú időre el kellene innen távoznia.
- Mert ez a távollét ideje reám nézve kétszeresen hosszú, annál bizonyosabb, hogy sietni fogok annak minden percét felhasználni.
- De most innen kijutni is nehéz.
- Tudni fogom a módját.
- Nem jó lenne, ha én adnék önnek ajánlólevelet az osztrák külügyminisztériumhoz, útlevél elnyerése végett?
- Nem lenne jó. Lehet, hogy adnának útlevelet, de elébb kikérdeznék utazásom célját, s bizonyos, hogy akárhová mennék, ahelyett hogy én nyomoznám a magam embereit, magam volnék körülvéve kémkedőkkel, akik minden lépésemet őriznék. - Nekem van annál jobb módszerem.
- Hogyan? - szólt Pálma.
Illavay adós maradt a felelettel.
- Eszerint ön rögtön útra kelne? - kérdé a gróf. - És senkinek sem volna szabad megtudni, hogy hová tűnt el?
- Valóban: a titoktartás az első föltétele a sikernek.
A gróf csendesen dobolgatott az ujjaival azon a sandalfa szekrénykén, amiben napirenden levő iratai álltak. Válogathatott benne, hogy miféle módszerrel változtassa át ezt a kedves jó emberét porrá, levegővé, párázattá. A meghatalmazást vegye-e ki a szekrénykéből, s engedje őt azzal futni, futni az óvilágon, az újvilágon keresztül, míg elolvad, mint a folyóban úszó jégdarab; vagy a kormánybiztosi kinevezést vegye-e elő a rejtekből; amitől aztán az el fog felejteni mindent, ami gyémánt, cserében azért az egy darab rögért, aminek neve ,,haza", s akkor aztán engedje őt elégni szépen, mint a meggyújtott alkoholt, mely után még hamu sem marad?
Az előbbit választotta. - Átadta neki egyikét azoknak a kellően felszerelt meghatalmazványoknak, amiket mindig készletben tartott magánál. Ő majd ki fogja azt tölteni belátása szerint.
Azután az ellopott gyémántok leírását kellett még neki átadni, amiket a tolvajok nem tartottak érdemesnek magukkal vinni, pedig az is ott volt a szekrényben: azzal minden készen volt az útra. Jutalomról nem volt szükség beszélni. Hiszen övé volt már a Stella, a viselőjével együtt.
A Stella viselője utánament Ferencnek, mikor az már búcsút vett a gróftól és tőle is.
- Ön egy kérdésemre adós maradt. Hogyan akar ez országból kijutni? Én meg nem engedem. - Sem a gyémántokért, sem az ég minden csillagáért, hogy ön az életét kockáztassa. A kijutás most veszéllyel jár: én tudom.
- Legyen ön nyugodt. Angol útlevelem van. Egész biztossággal utazhatom.
- Nem látom önt még egyszer eltávozása előtt? Nem jön fel egy szóra?
- Nem lehet.
- Mi akadályozza?
- A hiúságom.
Pálma elértette a választ. Ferencnek angolt kell csinálni az arcából elébb, az angol útlevélhez, s fél, hogy azzal Pálma kikacagja. Szerette volna őt megölelni a búcsúvételkor, de sokan néztek rájok, s azok nem voltak olyan értelmes állatok, mint a Gargó-omladéki szemtanú. Be kellett érni egy forró kézszorítással.
- Írni fogunk egymásnak.
- Mihelyt lehet.
- No, hát eredj, Isten vezéreljen! - suttogá alig hallható szóval. De egy pár ragyogó könny Pálma szemében mégis csak megjelent tanúbizonyságnak a szív mélységéből küldve.
Mikor Pálma visszatért atyjához, a gróf azt mondá neki:
- Hát meg vagy-e elégedve velem? Most már nem lesz belőle se kormánybiztos, se miniszter, se főbe lőtt ember. Amíg a gyémántjainkat kergeti, azalatt eldől a kocka.
- S ha nem talál is rájok, a legdrágább gyémántom meg lesz mentve: ő maga.
És ezt igazán szíve szerint mondta Pálma comtesse, a gargóvári bűbájos kísértet.
Sietett ki a donjon erkélyére, kendőjével utánaintegetni a távozónak.
       
Illavay uramnak tehát megint csak elő kellett keresnie a megboszorkányozott tükrét. Biz ahhoz az angol útlevélhez nem való ez a Bendeguz-pofa. Annak egy átidomításon kell keresztülmenni. És nemcsak azért, hogy az osztrák rendőrök és vámosok elhiggyék neki, hogy ő angol; de még inkább, hogy a külföldi ,,baldower"-ek száz lépésről meg ne ismerjék benne az idegent.
Mikor nekifente a borotváját ennek a munkának: a bűvtükör megint elkezdett hozzá beszélni.
,,De nagy bolond vagy, édes barátom. Hogy a bajuszod le akarod az ajkadról vágni. Ezt az egyetlen egy alkatrészét a pofádnak, ami megtekintésre érdemes. Egyéb szépség sincsen rajtad. Hát ér annyit a világ minden brilliántja, mint ez a két szép felkunkorodott bajusz? Azt mondtad mindig, hogy nem adnád oda egy millióért. Most már félért is odaadod. Na, meg aztán ráadásul egy pár szép ragyogó szemért. De hát olyan bizonyos vagy a dolgod felől? Itt tudod hagyni azokat a szép szemeket azért, hogy a gyémántokat keresd? - Barátom, bolond az, aki vőlegény korában előbb körül akarja hajókázni a földet. Ugyan mit mondanál az olyan emberre, aki így szólna a menyasszonyához: várj csak egy kicsit kedvesem, mindjárt itt leszek; csak előbb részt veszek a Franklin éjsarki expedíciójában, mihelyt feltaláltuk az éjsarki szabad tengert, rögtön folytassuk a szerelmeskedést. Azt mondanád rá, hogy bolond! Pedig te nagyobb bolond vagy. Mert az éjsarki expedíció egy közhasznú cél után tör: az átjárót keresi; te pedig dibdáb fényes kavicsok után szaladsz, amiktől a kedvesed se szebb, se jobb nem lesz. Nem okosabb lenne, ha keresztet vetnél Zsiborákra, meg a gyémántjaira, s azt mondanád: bírja békével, a bajuszodat pedig tartanád meg magadnak?"
Ferenc védte magát a goromba tükör ellen.
,,Ő azt mondta, hogy ezek a gyémántok az én becsületem."
A tükör gúnyolódott.
,,Frázisnak elég szép volt, de te magad nagyon jól tudod, hogy ez csak szofizma. Ha egy tönkrejutott dinasztiának a gyermeke nem tudja az apja adósságait kifizetni; azért bizony nem veszti el becsületét, kivált ha az összement vagyonból semmit sem tartott meg magának. Hát mi lesz, ha nem lesz? Egy csoport uzsorás kénytelen lesz beérni azzal, amit eddig nyúzott az áldozatán. Ezért ugyan kár olyan nagy pátoszt vesztegetni el a kérdésre. - No, dobd el azt a borotvát! S aztán eredj vissza, s mondd meg a grófnak, hogy ha ellopatta a gyémántjait, hát küldje utánuk monsieur Cousint, hogy keresse fel az, te pedig maradja menyasszonyod körül, s ha vőlegény akarsz lenni, ne menj Kolumbus Kristófnak."
Okos ember volt az a tükör; de ezúttal hiába beszélt annak a nagy buksi fejnek; az a ragyogó két könnycsepp azokban az esdekelve tekintő szép szemekben tönkrevert minden logikát, hermeneutikát. A bajusz áldozatul esett.
Biz az pedig nagy áldozat.
Igaz, hogy Angliában, Amerikában senki sem viseli. Németországban is kevesen: Európa minden civilizált népe irtja; de mi, ázsiaiak annyira szeretjük azt a férfi arcon, hogy abban találjuk a Sámson-erőnket.
Mikor aztán készen volt vele, akkor azt mondta neki a csúf tükör.
- No, most már tökéletes gorilla vagy!
Körül szakáll, az ajk fölött sima: - Amerikában jenki, Afrikában majom: - nálunk mind a kettő.
       
Ez volt az a ,,hiúsági" indok, amiért Ferenc elutazása előtt nem látogathatta meg még egyszer menyasszonyát.
        
       
Nagyon valószínű, hogy az elválás után számtalan leveleket írtak egymásnak Pálma comtesse és Ferenc; az utóbbi szerteszéjjel a világból, az előbbi pedig szerteszét a világba, ahol csak osztrák követség van, egy bizonyos angol nevű úrhoz címezve, amikben egyrészt Pálma közölte az itthon történt nagy változások minden peripetiáit, másrészt Ferenc tudatta, hogyan érkezett meg Hamburgba, hogy talált rá a legelső gyanújelre; annak az útmutatása szerint mint sietett át Londonba, s ott ismét ügyes detektívek s koronatanúk segélyével hogyan sikerült neki az ellopott gyémántok egy részét magában Londonban felfedezni, azokat lefoglaltatni, az osztrák követség felügyelete alatt bírói kézbe letéteményezni. A legszebb gyémántékszerek azonban még hiányzottak. Egy nyakfüzér magányos gyémántokból, értékben százezer forint; s a legrégibb családi diadém, száz gyémánttal; ezeket az elárusító tolvaj nem is mutogatta még Londonban. Ez utóbbi a személyleírás szerint nem lehet más, mint az, aki a szvornoszt csapatnál Baranecz Mathusalemnek neveztette magát, s a papot játszta. Ez azonban, amint neszt fogott a gyémántok nyomozásáról, rögtön abbahagyta a további csaklizást, pofát, nevet változtatott, s gőzhajóra ülve elmenekült Amerikába. Ferenc nem érte be az eddigi sikerrel. Nagy szenvedélye volt ehhez a sporthoz. Háromötödét az elrabolt félmilliónak már visszavadászta, a másik kétötödét sem hagyhatta ebadóba. - ,,Pálma becsülete" volt még abban részes. Utánavágtatott egy másik gőzhajón a szökevény tolvajnak; egy kitűnő angol detektív kíséretében, azt nagy hirtelen kézre is kerítették New Yorkban. Hanem azért, hogy ,,meg" volt fogva a gonosztevő, nehéz volt őt ,,el" is fogni. Nagyon jól ismerte az újvilágban dívó szokásokat. Kifogást tett az üldözői ellen. Politikai színt adott az üldöztetésnek, ügyes prókátorra bízta az ügyét, aki minden competentiát elvitatott az üldözőktől. Utoljára nem volt más mód: szépen alkura kellett lépni a derék becsületes emberrel, aki csakugyan maga volt Baranecz Mathusalem. S miután az a gyémántok kézre kerítéseért kitűzött jutalmat megkapta: olyan igaz lelkű ember volt, hogy nem csak a solitaire-ekből álló collier-t adta elő, hanem még azt is megmondta, hogy a még hiányzó utolsó darab hol található meg: a százgyémántos diadém. Nagyon furcsa felfedezés volt! Ez ki sem jött Magyarországból, most is ott van elrejtve. Elmondta Illavaynak, hol és kinél. Nagyon ismerős név volt az előtte. ,,Jó" ismerős. - Ennyire csalódott volna az emberében? Eleinte nem akart a felfedezőnek hinni. Akkor azután az annyi összetaláló részlettel ismerteté meg, hogy meg kellett róla győződnie, hogy az most valót mond.
Nevezetes fölfedezés volt.
Egy egész organizált rablóstátus itt Magyarország és Ausztria határán. Egy egész falu, Z...a, melynek minden háza: orgazdatanya, az emberek, minden társadalmi osztálykülönbség nélkül vagy rablók, vagy orgazdák. Amit csak a Rajna mellett, a Németalföldön nevezetes rablófogást tesznek, annak a szálai mind itt futnak össze a Fehér-Kárpátok egy kis völgyrejtette falujában, itt jönnek össze jeladásra a hírhedett kalandorok, akiket Közép-Európa minden csendőre üldöz - megpihenni, s új terveket koholni; amiket azután egyesült erővel visznek keresztül, ravaszul összetartva, álcákba bújva, s mikor a rablókaland sikerült, akkor megint mindazt a kincset, amit rögtön nem lehet vásárra vinni, idehozzák Z...ára, itt senkinek nem jut eszébe keresni, innen azután apródonkint szállítják szét nagy elővigyázattal olyan piacokra, ahol veszély nélkül értékesíthetik. Nincs az a nagy kereskedés, az a bank a világon, amely kiterjedtebb üzlethatárral bírna, mint a z...ai félkézkalmároké.
Baranecznek nem volt már szüksége a szövetségükre, a jutalomvágy és a büntetés félelme elmondatott vele mindent.
És Illavaynak New Yorkba kellett menni, hogy megtudja, mi történik az ő vármegyéjében; a járása székhelyétől alig egynapi járóra.
Ez a felfedezés is megérdemelte ezt a nagy hajtóvadászatot. Valóságos cause célèbre volt ez a krimináltörténetek közt. Csak az vette el a hírét, hogy ugyanaz évben sokkal nagyobb események foglalták le maguk számára a világ figyelmét.
Ezekről meg Illavay nem tudott semmit.
Még akkor nem volt tenger alatti távíró az ó- és újvilág között. Az amerikai utazó nem tudhatta, hogy mi történik ott a lábai alatt a túlsó félgömbön. Hat hét kellett rá egy hírlapnak, hogy Európából Amerikába átjusson, s keresztyén lélek kellett hozzá az olvasónak, hogy mindazt elhiggye, amit nyomtatva lát maga előtt. Magyarországról éppen annyit lehetett megtudni, mint Eldorádóról vagy a Hyperboreasokról. A legutolsó hírlapból, amit New Yorkban olvasott, azt tudta meg Ferenc, hogy Constantin nagyherceg Debrecenben megkoronáztatott magyar királynak, ellenben Ledru-Rollin kétszázezer francia élén kikötött Triesztnél.
Pálma leveleiből egyet sem kapott meg, amikből megtudta volna az igazat. Azok valahol ott vesztek a bécsi rendőrség cabinet noir-jának a fiókjában, sőt talán össze is kerültek boldog társas együttlétben a Ferenc leveleivel.
És ez nagy szerencse - különösen a tisztelt olvasóra nézve, hogy nem kénytelen most sem a harcok kimenetelének, sem a detektívek fáradozásainak recapitulatióját végigolvasni, amiket úgyis elég bőven megismertettek már vele - a szaktudósok.
Mikor Triesztben kiszállt Ferenc, ugyanazokat az alakokat találta maga előtt a málhái átvizsgálásánál, akiket elutazásakor tisztelhetett; az útlevelét is ott láttamozták, ahol fél év előtt.
Tavasszal ment el, ősszel került vissza.
Nem talált egyéb különbséget, mint hogy akkor narancsot árultak a piacon, most meg szőlőt.
Még mindig olyan ábrázatja volt, mint egy jenkinek.
A tükre ugyan eleget figyelmeztette rá, hogy ezzel a pofával nem jó lesz Pálma comtesse elé kerülni, mert bizony megijed tőle, de a spekulatív ész azt mondta, hogy csak hagyni kell azt még egy kissé. Az útlevelek országában nagyon tanácsos, hogy az embernek a cifferblattja tökéletesen kvadráljon az útlevélben foglalt arcképvázlattal.
Aztán a meghozott gyémántok bőven kárpótolják az elvesztett bajuszt. Négyötöd része már itt van biztos zár alatt az elrabolt ,,becsületbeli" kincsnek. Az ötödiken is rajta tartja a kezét.
Első dolga azt is fölvenni a rejtekéből.
Még Triesztben sem állt szóba senkivel. Hírlapot sem vett a kezébe. Nagyon szája ízében volt még Ledru-Rollinnak a kacsája. Sietett Z...ára eljutni minél elébb.









Jókai Mór: Akik kétszer halnak meg


,,Bolond a világ... rosszak az emberek...!"
Bécs város legmagasabb tornya mindazoknak a hegyeknek a tetejéről meglátszik, melyek történetünk színhelyét körülfogják, az osztrák határról idáig csak egy macskaugrás.
Illavay ezen a vidéken minden faluban ismerős volt. Trieszttől Bécsig éjjel-nappal utazott postakocsival; Bécsben csak addig időzött, amíg az útlevelét visszakapta; azalatt sem hagyta el a vendéglőt, őriznie kellett a gyémántokat, amiket nem mert magától egy pillanatra sem elhagyni. Ez elszigeteltség által azt érte el, hogy tökéletesen ismeretlen maradt a politikai nagy általános helyzetre nézve. Ahhoz szokva volt, hogy Bécsben erős rendőri felügyelet szokott lenni, s neki sietős volt az útja, minden feltartóztatástól óvakodnia kellett, azért is nem ment sehova, és nem kérdezősködött. Számításból szállt a ,,Vörös Ökör"-be, ahol a Magyarországról jövő tót fuvarosok szoktak betérőt tartani. Továbbutazásra egy ilyen gyorsparasztot fogadott meg, jó négylovas ekhós szekérrel. Korán hajnalban elhagyta a császárvárost, anélkül, hogy valósággal benne lett volna.
Amint a magyar határon túljutottak, az első faluban a fuvaros lovakat váltott. A gyorsparaszt vágtatva szokott járni, s minden állomáson új kocsis került a helyébe, pihent fogattal.
De már ez az első fuvaros is felismerte a régi szolgabírót, dacára elváltoztatott arckinyomatának, s amíg lovakat váltottak, Illavay azon vette észre magát, hogy a korcsmában ácsorgó parasztok közül egy, amint mellette elmegy, mintha véletlenül tenné, a könyökével megtaszítja, s aztán a szemöldökével int neki, és kimegy.
Illavay is ráismert a földire. Egyike volt az azoknak a vitézeknek, kik a múlt télen Orol Krivánszky bandáját elverni segítettek. Utánament az udvarra.
Ott aztán a paraszt úgy tett, mintha a lovak felszerszámozásánál segítene oldozni, kötözni, s aközben dörmögve mondogatott ilyeneket Illavaynak:
- Aztán - készen vagyunk ám... Csak egyet kell füttyenteni... Vártuk a pánt régen... Már megint itt járnak... Majd megint befütyülünk nekik... Aztán csak annyit kell mondani, hogy ,,gyere legény!"...
Illavay rá sem ügyelt. Nem értett a motyogott szavakból semmit. Azt gondolta, a pálinka beszél a legényből.
Mikor készen volt a szekere, továbbhajtatott.
Hanem az a parasztlegény eléje került gyalog. Természetesen, ő a rövidebb ösvényen vágott át a hegyeken keresztül, s nem kellett neki kereket kötni. - A második állomáson már öt-hat parasztot talált a korcsma előtt a megérkező, akik kalapjaik karimáját mélyen a szemükbe húzva el-elsomfordáltak mellette, s odadörmögték a fülébe:
- Itt vagyunk ám!... Mind készen vagyunk... Puska is van... El nem tudta gondolni, hogy mit súgnak-búgnak.
A harmadik állomáson, ahol az országút Gargó felé tér el, s egy mellékút a Kárpátok egy mély völgyébe vezet le Z... felé, már egész csapat földrészt talált az útjában, közöttük többen voltak a járása községeiből olyan elöljáró személyek, akik előtt nem lehetett ismeretlent játszania. Hiszen azok sem siettek mutatni, hogy ráismertek. Mind csak úgy szűr alól dörmögött hozzá...
Egyet odaintett közülök, a legvénebbet; maga le sem szállt a szekérből, az ekhó alól.
- Palkó... Ne sokat beszéljetek arról, hogy engem itt láttatok.
- Dehogy beszélünk, pán; - értjük mink azt.
- Én most olyan dologban járok, amiben nem szabad a jövetelemről előtte értesülni minden embernek.
- Tudjuk azt jól. Mi nem adjuk tovább.
- A dolog igen fontos.
- Tudunk mindent. - Azután mind ott leszünk!
Azzal az egész csoport eloszlott nesztelen, minden irányban. Illavay még most sem értett semmit. Nem sejtette, hogy mit néznek ezek az emberek őbenne?
Késő őszi napjai voltak már ennek az esztendőnek.
Lehullt már minden levél a fákról, csak a ,,fagyöngy", a ,,fakín" maradt rajtuk zölden. A fakín a tölgynek az álma, mely arról regél neki, hogy még nincs itt az évnek a halála, még zöldül valami! Pedig az csak a fakín. (Loranthus. Riemenblume.)
Ezek a jámbor emberek azt hitték, hogy Illavay most jön a külföldről, a népfölkelést rendezni a Felföldön. Beszélhetett nekik akárki, hogy vége van már mindennek, jobban tudták ők azt. Jön az anglus meg a francia, a török már itt is van, megtorolni a muszkát. Most kezdődik el az igazi. Ami eddig volt, az csak tréfa volt.
Azért van a pán szolgabírónak a bajusza levágva. Ez azt jelenti: hogy Anglia biztos!
Mindenütt ezzel az összesküvők rejtélyeskedésével fogadták, amibe nagyon beillett az ő erőszakolt gyors utazása, mellékutakon járása, titkolózása, elváltoztatott arca, még az aranypénz is, amivel fizetett. Az meg francia pénz volt. Frankhon szövetsége biztos!
Ferencnek pedig csak az járt az eszében, hogy hogyan lepje meg a maga emberét gyanítatlanul a fektében; úgy, hogy rókalyukat ne találjon a menekülésre.
Ki hitte volna erről az emberről?
A Z...ára vezető út mindenütt sűrű erdők között visz el, amiben szén- és mészégetők kunyhói vannak itt-ott elszórva. A hegyi patak fölött rongyos fedelű malmok kelepelnek, s egy elhagyott kalló nyilai kótognak egyhangúan. Az ember önkénytelen azt kérdi, mit őröl ez a sok malom? Az egész völgynek olyan kevés a szántóföldje: alig látszik valami nyoma a mezőgazdaságnak. A falu házai hosszan vannak szétszórva az egész völgy teknőjében, külsejök szegényes, ronda. Alig van körülöttük valami kertnek, gyümölcsösnek nyoma. Hanem ha még olyan rongyos is a födele a háznak, azért erős tölgyfa ajtaja van, s az ablakait táblák takarják. Háziállat, baromfi sehol az udvarokon. S ez a falu azért mégsem szegény, a legtöbb adófizetők közé van sorozva. Lakosai kupecek, csiszárok. Többnyire úton vannak. Templom nem látható a faluban sehol. Azt sem tudni, hogy vezet-e valaki a lakosairól matrikulát. Az adót behozza a bíró rendesen még a határidő előtt; panaszos soha sem kerül Z...ából a vármegyeházára, sohasem adnak ezek okot, hogy bírói személy kerüljön a hátukra. Olyan enclavét képeznek ott a maguk hegyszigetében, mint a Pyrenaek közt az andorrai köztársaság: azzal a lényeges különbséggel, hogy amilyen harcias faj az andorrai, oly kevéssé az a z...ai. Soha ebből a faluból egy katona be nem válik. Hogyan tudják az újoncozást kikerülni? Az az ő államtitkuk.
Van a falu közepén egy rozzant vendéglő, aminek az állása alatt nehéz társzekerek nyújtózkodnak; iszonyú sártócsán keresztül lehet az udvarára bejutni. Az érkező vendéget az ablakon kidugott kandi fejek, borzasok, kancsal szeműek jól agyba-főbe nézik, de azért senki sem jő ki eléje, hogy megkérdezze, mire van szüksége. ,,Ha hoztok, esztek." Itt nem adnak semmit. Csak pálinkát. Azt most főzik odahátul, érzik a kiöntött moslék bűze. A korcsma elején egy leereszthető, veresre mázolt félajtó jelzi, hogy ott mészárszék is van: a nehéz illat is elárulja a rendeltetését.
Illavay leszállt a szekérből, a ládikót, amiben a visszaszerzett gyémántok voltak, a prémes bekecse alá dugva; a kabát jobb ujjába odacsúsztatva azt a csinos kis eszközt, aminek ,,életmentő" a neve: amerikai találmány; többet ér minden lőfegyvernél, kettős ólomfejű kis buzogány az, hajlós halcsontból fonva: ledönti az óriást is, s az ütése elháríthatlan.
Nem kérdezősködött senkitől: egyenesen keresztülvágott az utcán a cuppogó sárban, a korcsmával átellenes házhoz. Abban a házban volt Pálma gyémántdiadémja elrejtve.
Ki hitte volna ezt annak a gazdájáról? Ez volt Rokomozernek a háza.
Valljuk meg az igazat: Illavay ezúttal a csalódásig hasonlított külső megjelenésében ahhoz a népfajhoz, melynek Rokomozer is szülötte volt. Bajusz nélkül, hosszúra megnőtt szakállal, a fején vidrabőr süveg: termete idegen szabású prémes kaftánfélébe burkolva, lábain nagy sáros csizmák s azoknak a szárából kivirító zöld, csíkos lábszárharisnyák, a nyakán kockás gyapot sál; olvasva is elmehetett volna a prágai Altneu őslakói között. A cammogó járás; a bukdácsoló fejhordozás mind hozzájárult a csalódás öregbítéséhez: elannyira, hogy amint a pitvaron, a konyhán keresztül, kócos hajú némber által a belső szobába vezetve, a gazda előtt megállt, az őt az összetartozók között szokásos zsargonján üdvözölte.
- Schólem! - fogadá a köszöntést Illavay. - Hát ön sem ismer rám, Rokomozer?
Amint Rokomozer ráismert a hangjáról Illavayra, elkezdett a feje meg az álla olyanformán mozogni, mint azoké a furcsa gipszfiguráké, amik egy megtaszításra gyermekmulattató bókolást folytatnak. Meg volt némulva.
Illavay végigvárta, míg a gipszpagódlinak a feje megállapodik a válla között.
- De megtalált ön ijedni a szavamra, polgártárs.
Már ekkorra rendbe szedte magát a gazda. Talált ki valami furfangot.
- Hogyne ijednék meg, tekintetes uram, mikor meglátom a két szememmel? De bizony nagyon megijedek. Nem magamért, hanem a tekintetes úrért ijedek meg.
- Énértem ijed meg, polgártárs? Hát mi félelmes van rajtam?
- A tekintetes úr odakinn járt a külföldön. Minden ember azt beszéli.
- Az úgy van.
- Aztán úgy várja minden ember, mint a zsidók a Messiást, hogy mikor jön már Angliából azzal az izenettel, hogy újra kell kezdődni a ribilliónak? - Hát hogyne ijednék meg, mikor itt látom, zsidónak öltözve: bajusza sincs.
- Hát abban minden ember csalatkozik, ön pedig legjobban, polgártárs; mert én nem jártam politikai szövetségeket keresni, hanem egy rablóbandának a szökevényeit nyomozni, akik a gargói várkastélyból mindenféle gyémánt ékszereket elloptak.
- No, az bizony nehéz munka volt. Az olyan gyémánt nagyon drága lehet: ostoba kincs, kicsiny helyre el lehet dugni.
- Bizony messze jártam miattuk, egész Amerikáig.
- Amerikáig? Hisz az talán már a másik világban van.
- Nem ismert ön valami Baranecz nevű embert?
A gazda felnézett a gerendák közé, véreres szemeit lefelé is, felfelé is meresztgette, s szétterpesztett tenyereit alá is, fel is forgatta a levegőben.
- Hogy híják. Beranek?
- Nem. Baranecz.
- Úgy? Maravecz?
- Nem úgy. Ba-ra-necz.
- No, mert a Beranket meg a Maraveczet inkább ismerem, de azokat is csak név szerint; de a Baraneczet sohasem hallottam.
- Arra volt bízva a rablott gyémántoknak az elárusítása.
- Raffinírozott gazember lehetett!
- Annyira raffinírozott azonban mégsem volt, hogy én el ne csíptem volna.
- No, már ahhoz gratulálok. Felakasztották?
- Nem tették azt vele. Hogy magát megmentse, beállt vádló tanúnak, s mindent kivallott.
- No, hála Istennek!
- A gyémánt ékszerek mind megkerültek, egynek a kivételével: egy diadém hiányzik.
- Diadém? Mi az a diadém?
- A többi itt van már nálam.
Illavay elkezdte felnyitni az asztalra letett útitáskáját.
- Jaj, tekintetes úr, ki ne rakja a gyémántokat ide az én asztalomra. El talál egy gurulni, beleesik az egérlyukba, örök időkre holt ember lesz belőlem.
- Nem is a gyémántokat akarom én megmutatni, hanem ezt a furcsa kis eszközt, ni.
- Mi az? Egy pisztoly?
- Pisztoly, amivel hatszor egymás után lehet lőni. Amerikai találmány.
- Jaj, ha el talál sülni.
- Nem kell félni, nem bánt az senkit magától.
- De hát minek az embernek ilyen veszedelmes portékát magával hordani.
- Majd mindjárt megmondom. Az a hiányzó gyémántékszer itt van önnél elrejtve.
Most már el kezdett kacagni Rokomozer. A mellét verte, s a fejét rázta fel s alá, hanem a nagy kacagás közben a nehéz veríték csurgott alá kétfelől a halántékain.
- Isten a világon! Gyémánt ékszer? Énnálam? Aki csak rongyokban dolgozom. Amit a szemétről szednek föl. Soha nem láttam más gyémántot, mint amivel az üveges zsidó bemetszette a táblát az ablakomba.
- Azt is megmondom, hogy hol van - folytatá csendesen Illavay. - A sütőkemencének a fenekén.
A kacagó arc olyan fakó lett, mint a cserzett bőr: a zavart szemek veszedelmes villogással néztek a kelletlen vendégre.
- Csak az agyagtapaszt kell feltörni, azalatt van egy négyszögletű kő; ez takarja a rejtett ékszert, amit apróra darabolva kellene elárusítani, mihelyt kedvező idők jönnének rá.
A gazda nagyot fohászkodott, s összetette a kezeit. Most már szomorú arcot igyekezett csinálni.
- S a tekintetes úr elhiszi ezt énrólam? Hát ilyen ember a Rokomozer? Hát nem küldött a tekintetes úr éntőlem akárhányszor pénzt a városba, nyugtát se kért róla, azt mondta a Rokomozerre az életemet is rá merném bízni. Hát valóságnak hiheti azt, amit az a gazember ellenem kigondolt? Ismerem már jól. Csaló volt, tolvaj volt: nem akartam vele társaságba lépni, most ezért akar engem belekeverni a csávába. Az én kemencém fenekén gyémántbánya.
- Hát hiszen arról mindjárt meggyőződhetünk, menjünk, törjük fel a jelzett helyet, s ha nincs ott semmi, akkor én vagyok lúddá téve. No, menjünk oda, nyissuk fel a kemence padkáját.
- Az most lehetetlen, tekintetes úr; tele van a kemence schlachmónesszel, ami az ünnepre kell; azt most nem lehet kibontani.
- Ezzel nem messze megyünk. Schlachmóneszt nem sütnek ebben az évszakban, nincs is semmiféle ünnep a Marchezván hónap utolsó hetében, s a sabbath még négy nap mához. Nyissa ön fel a kemencét.
- Hogyan mondja, kérem - hogy nyissam fel.
- Én parancsolom.
Rokomozer arca most furcsa vicsorgásra torzult.
- Parancsolja a tekintetes úr? De hát a tekintetes úr még azt sem tudja, hogy itt nem parancsol többet. Hiszen nem szolgabíró már itt a tekintetes úr. Látszik, hogy most jön Amerikából: nem tud semmit. Hiszen vége van már a régi világnak. Nincs már se főispán, se szolgabíró, se pandúr. A főispán helyett van most ,,Districtscommissär", az az excellenciás gróf Temetvényi; a szolgabíró helyett van a ,,Bezirkscommissär"; az valami cseh uraság: azelőtt vadász volt. A pandúr helyett meg itt vannak a ,,zsandárok". Nem a tekintetes úr parancsol már itt ezen a földön.
- No, hát az sem nekem a nagyobb baj, Rokomozer, hanem önnek. Hallgasson csak ide. Az amerikai hatóság nem érte be azzal, hogy a felfedezett tolvaj ,,nekem" bevallott mindent, hanem ezt a vallomást egyúttal megküldte a bécsi kormánynak is, egész hivatalos alakban. A mi közös jó ismerősünk, Baranecz, ugyanis nemcsak az általam keresett gyémántoknak a hollétét fedezte fel, hanem még többet is elmondott, amiért az osztrák rendőrség vagy még ma éjjel, vagy legfeljebb holnap egész fegyveres asszisztenciával itt fog teremni Z...án. Minden háznál lesz valami keresnivalója. És a rongyok között is, amik már harazsákokba vannak tömve. Fel van adva az egész bandátok, mely az egész világra szétágazik. - Hogy miért nem vártam be én is a bécsi rendőrség expedícióját? Hogy miért siettem azt megelőzni? Annak is megmondom az okát. - Mikor ezek az osztrák zsandárok megindulnak Z...a felé, a ti kémeitek már egy órával elébb hírt adnak nektek a közeledtükről, s akkor egyszerre mindent el fogtok takarítani az útból: semmi nyomot nem találnak. Hát ezt akartam megakadályozni. - Én már most itt ülök és nem mozdulok innen, amíg a csendőrök lovainak a dobaját nem hallom. Ön pedig szintén ott fog ülni az asztal túlsó végén, velem szemközt. Ha fel próbál kelni a helyéről: vagy csak egy kiáltással is jelt talál adni, hát akkor ez a pisztoly elsül, s az egy embernek elég. Tehát várjuk be szép nyugodtan, amíg a csendőrök megérkeznek.
E szóknál széttépte a kaftánját a mellén a gazda, s elkezdett keservesen jajgatni.
- Nem bánom hát, lőjjön ide az úr! Úgyis holt ember vagyok már.
- Ne ordíts! Idecsődíted a szomszédokat; én megölöm mind, aki bejön.
- Senki sem jön ide! Nincs szomszéd! Egy férfi sincs a faluban, csak a nyomorékok. Mind kinn vannak a ,,fogáson". Nem bánom, lőjjenek agyon. Inkább ma, mint holnap. Megvallok mindent. Előadom a diadémot! Itt van, nálam van. De nem csak azt adom ki. Kiadom az egész bandát. Cudarok, gazemberek. Ha ők elárultak engem, én meg elárulom valamennyit. Akkor én gráciát kapok. Akasszák fel valamennyit, csak engemet ne bántsanak. - Tekintetes úr, kegyelmes úr, úgy éljek, úgy maradjon meg a lelkem a másvilágon, amint igazat mondok. Egy iszonyú nagy complott van készülőben: éppen holnap éjszakára, a gargói kastély ellen. Benne van a complottban a monsieur Cousin is. Az a főgonosztevő. Nem is Cousin annak a neve, hanem Ribeaud; szökött gályarab. Húsz esztendőre volt elítélve rablásért Toulonban. A Zsiborák az ő régi cinkostársa. A gyémántrablást együtt főzték ki. A kastélyban még sokkal több kincs van: arany, ezüst, azt is mind kitakarították volna, ha akkor a tekintetes úr meg a parasztok közbe nem vágnak. Most újra hozzá akarnak látni. Negyven vakmerő fickó szállingózott össze innen-onnan, ki Lengyelországból, ki Németországból, mind jó cimborák, a gargói kastélyt holnap éjjel megrohanni. Olyan negyven fickó, aki éjszaka az ördögtől sem fél. Éjjel az erdőkből, ahol most már el vannak rejtőzve, árkokban, mészégető kemencékben, faodúkban, barlangokban, mind egyszerre összejönnek a kútnál. Innen visz fel a vízvezeték a várba, egy alacsony folyosó. Ezen keresztül a vár pincéjébe lehet eljutni. A várban van most tizenkét zsandár, aki a Districtscommissär úrnak az őrizete. Azoknak estére a vacsorához olyan bort adat Cousin úr, amitől úgy fognak aludni, mint a juhászbunda. És akkor ő maga fel fogja nyitni a pinceajtót, azután a borospincébe vezető ajtót, ott pedig már együtt lesz az egész banda, s akkor megrohanják az egész famíliát, meg a cselédséget, zsandárságot, s minden embert megölnek, csak a drága grófkisasszonynak kegyelmeznek meg, akibe a Cousin úr szerelmes: azt el akarja magával vinni a fekete erdőbe, s ott elvenni, ahogy a zsiványok szoktak házasodni.
- Hallja ön, Rokomozer, ez egy olyan szép mese, hogy sokat érne egy novellaírónak.
- Mese? A tekintetes úr azt hiszi, hogy ez mese?
- Azt biz én. Arra való mese, hogy én most egyszerre ugorjam fel innen, s amint a magam kereste ékszert megkaptam öntől, a többivel ne törődjem, hanem szaladjak egyenesen Gargóvárra, megmenteni a grófékat, kendtek meg azalatt szépen mindent eltakarítsanak az útból, mire a csendőrök megjönnek.
Rokomozer a szívére tette a kezét, s egész érzékenységgel mondá:
- Hát ilyen hazugnak hisz engemet a tekintetes úr? Ez nekem fáj. Jól van. Nem beszélek többet. Hanem hát adjon engedelmet arra, hogy felkeljek a helyemről, aztán előkereshessem azt a minek is hívják csak? - sohasem tanulom meg a nevét - diadémot.
- Jó. Menjünk oda.
- De, kérem, ne mutogassa a pisztolyt odakinn a fehérnép előtt, mert elsikoltja magát mind. Egy szót se szólok hozzájok másképpen, mint németül, még csak a szememmel sem intek nekik.
Ferenc zsebébe dugta a revolvert, karjára akasztá a táskát, s maga előtt ereszté a gazdát.
A konyhában borzas leányhad sürgött-forgott a tűzhely körül, melyen lobogott a megrakott tűz.
- Hát ti ökröt akartok sütni, vagy mi? Hogy ilyen nagy bolond tüzet raktatok! Még kicsap a kürtőn a lángja. Takarodtok be a hátulsó szobába valamennyien!
Mikor egyedül maradtak a konyhában, Rokomozer bereteszelt minden ajtót: nagy óvatosan levette a kemence szájáról az agyagtévőt, s nekiállt a baltával felfeszíteni az égett agyagot a kemence fenekén.
Különféle keletű levelek voltak, mind ugyanazon kézírással. Illavaynak nagy tapasztalata volt az írások felismerésében. Meg tudta mondani, hogy francia írta-e, vagy angol, vagy olasz, de még azt is, hogy kálvinista írta-e, vagy pápista a levelet. Ezekben Cousin úr írására ismert.
Azok mind Rokomozernek szóltak.
Használva volt bennük a tolvajnyelv, a maga mákvirágos kifejezéseivel, csakhogy azokat a terminusokat mind nagyon jól értette Illavay.
Az első levelek a nagy üzletről szóltak, amihez társak kerestetnek. ,,Belzázár" (ez a gróf), az Augusztus főpublikánusává lett. Tizenkét cherubim (csendőr) van a Semiramis kertjében (a várban.) Éjjel-nappal strázsálnak az előszobájában. Legalább kétszer annyinak kell lenni az ,,elihud"-oknak (martalócok). A sas szedje össze a vércséket mindenünnen. (A sas volt a Zsiborák tolvaj neve.) Készen legyen minden a lakodalomra, mikor a mammut megérkezik. (Mammut annyit jelent, hogy ,,egy millió".)
A következő levélben aztán már az alkudozások kezdődnek a zsákmány felosztása fölött. A mammut a napokban megérkezik. Hanem ez egy légió ,,gadarénus"-ból áll (ezeres bankjegyek). Azoknak a szagát megérzik. Mihelyt a lakodalom meglesz. Eliézernek (ez volt Rokomozer) el kell menni Ninivébe, s a gadarénusokat átváltani kakasokra és unicornisokra (louis d'or-ok és guinée-k) tíz százalék az ő osztaléka, húsz az Orolé, húsz az ,,enyim" és a Szulamith egészen. ,,Azon nem osztozunk az Orollal."
Illavaynak kezdett a fejébe menni a vér. Kitalálta, hogy az a Szulamith: Pálma.
A következő levél egészen ez utóbbi tárggyal foglalkozott. Úgy látszott, hogy az Orol is magának követelte ezt a ráadást. A levélíró azt az ajánlatot tette, hogy a dolgok végén válasszon a Szulamith maga kettőjük közül, hogy melyiké akar lenni.
Ott volt a négyszögű kő, s alóla előkerült a horpadt rézfazék, amibe a diadém volt eldugva.
- Ez-e az? - szólt, odanyújtva Illavaynak. - Azt se tudom, minek hívják? Hát ez mind gyémánt? Én azt gondoltam, üveggyöngy, olyan, mint az én csilláromon lóg.
Egy sem hiányzott belőle.
Az egyik tolvaj tehát igazat mondott, különös volna, ha a másik szava is megállna.
Rokomozert visszakísérte a szobába Illavay.
- No hát, tekintetes úr - mondja csak, ugye, hogy jó ember a Rokomozer?
- Különös kívánság!
- De csak meg van már most velem elégedve?
Felelet helyett Illavay megint leült a szalmaszékre az asztal mellé. Úgy látszott, hogy a fenyegetését be akarja váltani, hogy megvárja, míg az osztrák csendőrök megérkeznek.
Rokomozernek pedig nagy szüksége lehetett azt az időt a maga számára megnyerni. Sok más elintéznivaló volt még Z...án.
- Hát azzal sincs megelégedve a tekintetes úr, amit elmondtam a zsiványokról, hogy a jövő éjjel belopóznak a gargói várba, megölnek mindenkit, csak a grófkisasszonyt viszik el élve magukkal.
- Az hóbortos mese. Nem hiszem - szólt Illavay, s az asztalra könyökölt.
- Nem hiszi el? No, hát majd mindjárt elhiszi.
Erre Rokomozer elővett egy nagy, borjúbőrbe kötött kapcsos könyvet, s azt felnyitotta. A jobbról balra olvasandó keleti betűs sorok alkalmasint valami vallásos tanokat hirdettek; hanem azonkívül még más haszna is volt e könyvnek. Néhol két lap szélein egymáshoz volt ragasztva, s amint Rokomozer éles késsel szétválasztá a lapokat, a kettő közé dugott iratok jöttek elő azok közül, amiket Rokomozer egyenkint Illavay elé rakott.
Illavaynak a szemei vérben forogtak. Még egy levél volt hátra. Abban már az egész megrohanási terv részletezve volt.
A mammut már megérkezett. Nem kell késedelmezni, mert másnap már itt lesznek a filiszteusok (a hitelezők), s megmellesztik erősen. Az elihudok rejtőzzenek el nappal a közel erdőkben. A várheggyel átelleni hegyoldalban van egy kis kőépület, a teteje is kő: az ajtaja vas, kettős keresztrúddal elzárva. Ez a forrás ciszternája, ahonnan egy alacsony boltozatú alagút vezet fel a várba: ezen megy fel a vízvezetéki cső, mely a vár alatti tágas sziklapincébe torkollik. Magasabbra nem megy fel önnyomása által a víz, innen lóhajtotta gép emeli tovább a vízművek medencéjéig. A cimborák ez éjjel a ciszterna ajtaját nyitva fogják találni. Azon keresztül az alagúton át felhatolhatnak a várpincéig. A jó barátnál vannak a pincék kulcsai. Este a jó barát, mikor kiadja a cherubimok számára való bort, egy kis holdvilágot (mákony) fog beleönteni. Az alvókból aztán könnyű lesz angyalokat csinálni. A Malchusok (inasok) be lesznek zárva a szobáikba. A Belzázár parittyái nem dobják el a követ. A Szulamith hálószobája a park fölötti lakosztályban van, távol a cselédségtől; ő nem fog semmi neszt észrevenni. A szobához való álkulcsok már készen vannak..."
Tovább nem bírta Illavay olvasni. Őrületes dühében felugrott a helyéből, torkon ragadta Rokomozert, s nem törődve vele, hogyha behemóti ordításával fellármázza is az egész falut, rárivallt haragja emberevő kedvében:
- Hát te, irtóztató gazember! Te ezt mind tudtad, és engedted volna megtörténni, ha én véletlenül meg nem érkezem?
S minden szónál úgy megrázta, hogy annak keze, Iába, feje, ahány, annyifelé kalimpált.
- Engedted volna, te istentagadó, azt, akiről tudtad, hogy több nekem, mint ez az egész világ, ilyen irtóztató sorsra jutni?
S azzal odadobta őt a karszékbe vissza, hogy szék és ember nagyot nyekkent.
Hanem az ember azért nagyra volt a diadalával; mintha ő rázta volna ki amabból a lelket, mosolyogva döcögé:
- Nohát, ugye, igazságom van?
- Veszekedj meg az igazságoddal együtt, akasztófáravaló!
- Ugye, hogy jó lesz, ha siet a tekintetes úr megakadályozni ezt az irtóztató dolgot?
- Kedvem volna előbb a fejedet szétzúzni ezzel az ólombunkóval.
- No, az szép volna! Hát miért?
Ferencnek most még egyszer kedve támadt torkon ragadni a házigazdát, s a képébe ordítani:
- Hát nem tudtad, te gazember, hogy az a nő az én jegyesem? - Nem tudtad, hogy ő az enyém? - Nem tudtad ezt följelenteni?
És annyira megszorongatta neki a nyakát, hogy már annak a szemei kezdtek kidüledezni; míg végre eszébe jutott, hogy ha az ember valamire feleletet akar kapni, annak a legmúlhatlanabb föltétele, hogy a kikérdezettnek a torkát eressze szabadon.
Rokomozer pedig ezzel a második dührohammal még jobban meg volt elégedve.
- Isten a világ fölött! Milyen hűséges ember a tekintetes úr.
- Nem arról van szó, hogy én milyen ember vagyok! Hanem, hogy miért nem jelentetted fel ezt magad?
- Tekintetes úr, mondok valamit. Olyan igazán éljek. Én nagyon szeretem a tekintetes urat.
- Szeresd az ördögöket!
- No. Én csak nagyon szeretem a tekintetes urat. Ha egy oroszlán akarná megenni a tekintetes urat, odaállnék elejbe, azt mondanám, egyél meg előbb engem. Micsoda úr! Csak egy ilyen igaz ember volt a világon, több nem volt! Micsoda vitézség volt, mikor a lövöldözés közepébe berohant azért a gézengúz Opatovszky ségetzért, hogy megszabadítsa; no, énnekem semmi panaszom ellene: nekem megfizetett az úrfi mindent, még a kamatokat is; a tekintetes úrtól pedig nem kaptam még eddig egyebet, mint az öt ujjának a kék helyeit a torkomon, hanem azért mégis azt mondom, hogy a tekintetes úr egy hatalmas derék ember, ellenben az Opatovszky úrfi, annak ismertem az apát; derék, becsületes ember volt, hanem ő még nagyobb huncfut, gazember, mint az apja.
- Hallgass! Szószatyor! Mi közöd hozzá?
- Hiszen hallgatok. Hanem csak azt mondom, hogy én Isten a világ fölött - annyi ideig éljek, ameddig igazat mondok, hogy nem vétettem a tekintetes úr ellen. Majd megérti ezt a tekintetes úr, csak most siessen Gargóvárra. Mert hát bolond a világ: rosszak az emberek. Nem mondhatok többet. S ha aztán visszajön ide a tekintetes úr, s akkor is azt fogja még mondani, hogy ,,Rokomozer, én terád haragszom!", hát leveszem a sipkámat a fejemről, s azt mondom, hogy ide üssön a tekintetes úr azzal az ólombunkóval.
Illavay már nem tudott a dühtől mit mondani, csak az öklével ütögetett a kezében tartogatott levelekre. Azok nagyon is élő bizonyságok voltak.
Aztán összeszedte nyugalmát, eltette a leveleket a zsebébe, az ékszereket berakta a táskájába, s több szót nem váltott az orgazdával. Sietett ki a házból.
Rokomozer kikísérte, s még a pitvarajtóban is odadörmögte a fülébe:
- Csak azt mondom, tekintetes úr, hogy ,,Bolond a világ, rosszak az emberek!" Majd megérti ezt a tekintetes úr!
Illavay nem ügyelt a fecsegésre, hanem sietett a szekeréhez vissza; befogatott újra, s visszatért azon az úton, amin jött.
Az elhagyott faluban pedig egyszerre nagy füttyöngetés támadt, minden háznál nagy lótás-futás volt: vermekbe, kutakba másztak le kötélen, lábtókon, a felmálházott szekerekről leszedték a rongytelt zsákokat, s cepelték a házakba; készültek a bécsi csendőrök látogatására.
Rokomozer, úgy látszik, hogy a rabló cimborákat jól belemártotta a vízbe, azért, hogy az orgazda-pajtásokat kihúzza a szárazra. Inkább azoknak a torkát szorongassa Illavay, mint az övékét.
Hja, biz ez így van. - Rosszak az emberek. - Még a rossz emberek is rosszak. - Azok között sincs hűség. - Mert hát ilyen a világ! - Bolond világ.









Jókai Mór: Akik kétszer halnak meg


A pirosruhás hölgy
Illavay vágtatott lóhalálában Gargóvár felé.
Most már mindenütt szóba állt azokkal az emberekkel, akik a szállások körül settenkedtek, keresve a módot, hogy egy elvetett szót kaphassanak el tőle. Minden faluvégen azt hagyta meg az atyafiaknak, hogy holnap estig a gargóvári piacra gyűljenek fel, mintha vásárra jönnének, a szekérben elrejtett fegyverekkel; valami munka lesz.
Azok úgy hallgattak rá, mint az orákulumra.
Bolond világ volt az akkor.
Az volt a nóta, hogy
,,Dárum, madárum!
Agyonverünk a nyáron!"
Hogy kit? Azt nem tudta senki. Valakit - a sok közül, aki bánt. Fejsze, kasza mindig készen volt rá. Csak egy olyan ember kellett hozzá, aki rámutasson az ujjával: ,,azt ni"! Illavay éppen ilyen ember volt.
Illavay másnap délután érkezett meg Gargóra. Útközben a kocsisaitól sokat tanult. Históriát. Az újabb kor történetét. Úgy találta, hogy azalatt, amíg az ellenlábasoknál járt, a világ két századot haladt - hátrafelé. Most aztán úgy érezte magát, mintha még mindig talppal állna ellenében az itt lakó népnek. Egészen lehangolta a kedélyét, amit megtudott. A régi jó barátok, ismerősök, nagyemberek mind eltűntek; elmúltak. Újak, ismeretlenek jöttek helyükbe. - No, - ezt még nem olyan nehéz megszokni, mint azt, hogy ha az ismerősből lett ismeretlen. Legnehezebben esett a szívének, mikor azt megtudta, hogy Temetvényi Ferdinánd most az új korszak egyik vezérnagysága ezen a vidéken, ő a kerületi biztos. - Minő találkozás lesz ez!
Az emlékezetes patakmalomnál összegyűlve találta az egykori híveket, akik az Orol Krivánszky csatájában vele voltak. Azok is tudták, hogy az egykori szabadcsapat-vezér ismét itt a vidéken csatangol. A csendőrök nem vadásznak rá. Ennek is megmagyarázták az okát. - Illavay kiadta nekik az utasításokat: hol tartsák magukat készen a jövő éjszaka, s minő jeladásra, hol jelenjenek meg egyszerre. Bátorságot nem kellett beléjük önteni: az több volt bennük az elégnél.
Onnan azután felhajtatott Illavay a várba. A piacon már gyülekeztek a vásárosok szekereikkel, s csendesen köszöntötték a közöttük elhaladót.
Gargóvár kapujában meg kellett állani a szekérrel: a bemenetel nem volt olyan könnyű, mint máskor. Csendőr állt a felvonóhídnál, feltűzött szuronnyal, s ,,megállj"-t parancsolt, míg az őrmester előjön a tanyaszobából, átvenni a vendég útlevelét.
Illavay még mindig angol volt, az útlevele szerint, az őrmester hazája pedig Budweiss, ahol nagyon keveset beszélnek angolul. Azt mondta, hogy ő ezt az írást nem érti, hanem majd felviszi, s megmutatja a ,,Gestrenger Herr"-nek. Addig ott kell maradni a szekéren.
Jó ideig várhatott a kapuban Illavay, amíg az őrmester előkerült a ,,Gestrenger Herr"-rel. Ki is lett volna az más, mint Cousin úr!
- Ah! Monsieur! - kiáltá örvendő arccal a titkár (neki is volt már egy csillag a gallérján). - Hozta Isten! Mi azt hittük már, hogy ön elveszett.
- Íme, megkerültem - szólt, s amellett olyan képet csinált rá, mintha le akarná a fejét harapni.
- Talán bizony a gyémántokat is megtalálta?
Illavay bosszúsan ráncolta össze a homlokát. Hát mégis tudatták Cousinnal, az ő kérése ellenére.
- Igenis, mind visszahoztam - szólt, odanyújtva az útitáskáját.
- No, annak nagyon örvendek.
Erre Illavay önkénytelen elnevette magát, megmutatva azt a két hatalmas fogsort, amin képes volna az emberét összemorzsolni. Az jutott eszébe, hogy ,,örülsz bizony, mert éppen apropó jöttem meg a gyémántokkal, hogy azokat még egyszer ellopjátok".
- Őexcellenciája nagyon fog örülni monsieur megérkeztének.
- Kérem, vigye fel hozzá a táskát. (Monsieur megbántott arcot vágott, ő nem domestique, aki táskát hord fel a szekérről.) Benne vannak a gróf gyémántjai mind, csak biztos kéznek adhatom át. (Ez már megtisztelő nyilatkozat volt. Mr. Cousin átvállalta a megbízást.)
Illavay pedig nagyon okosan tette, hogy az egycsillagos úrra bízta az útitáskáját; mert abban volt még a gyémántokon kívül a revolvere is, s ha azt a bekövetkezett motozás alkalmával ott az őrszobában nála találják, bizony azon kezdi a mai háztűznézését, hogy becsukatik a tömlöcbe, s onnan nem kerül ki hamarább, mint mikor a grófnak felviszik róla a rapportot. Így azonban, miután sem a zsebeiben, sem a kalapja bélésében, sem a csizmája száraiban nem találtak semmi gyanús tárgyat, egy rövid negyedórai darabokra szedés után megengedték neki, hogy felmehet a kastélyba. Egy csendőr, vállra vetett puskával kísérte a gróf lakosztályának ajtajáig, ahol azután az ajtónálló átvette a kezéből, s beeresztette az előszobába, amelyből ismét, egy kis várakoztatás után, átcomplimentírozta a komornyik őexcellenciája belső termeibe.
Bizony őexcellenciája is nagyon megváltozott. Nem a hivatalos egyenruha, nem is az előírásszerű kiborotvált arc magában, hanem az egész megjelenés. Az egykori tétovázó, méla, bizonytalan kifejezés helyett az imponáló, önbizalmas magatartás; az officiosus félmosoly, a leereszkedés éreztetése. Ez nem az a Temetvényi Ferdinánd, aki az előbbi volt. De hiszen Illavay sem a régi már.
Ám azért a régi szívélyesség még mindig fennáll közöttük. A gróf kezét nyújtja az érkező elé, s ő kezdi a beszédet.
- Nagyon szép öntől, hogy visszakerült. Mi nagyon aggódtunk ön miatt. A gyémántok egy részét, amit ön még Londonban fedezett föl, megkaptuk a nagykövetség útján, s azontúl nem kaptunk önről semmi hírt. Hol járt ön?
- Amerikában. A gyémántok egyharmada még oda volt.
- Hagyta volna ön veszni. Kár volt fáradnia miattuk.
(Itt vagyunk? Hát már egypár százezer forint számba sem jön?)
- Azonban ezeket is megtaláltam, egy részét az újvilágban, a többit idehaza.
Azzal kinyitotta az útitáskáját, s előszedte a megtalált ékszereket.
- Ah, ez igazán remek tett volt öntől! Méltó az új Pitaval krónikájára. Ön valódi talentum ezen a téren. Ez egy angol rendőrnek becsületére válnék. - No, de csakhogy ön maga megérkezett, ennek örülök legjobban. Nem képzeli ön, mennyit emlegettem magamban! Hányszor kívántam önt vissza! De most már nem is eresztjük önt el magunktól, itt kell maradnia.
Illavay gondolt valamit az itt maradásról, s azt igen is természetes következménynek tekintette.
- Önnek itt kell maradnia énmellettem. Ön mintha teremtve volna annak, amit én keresek. Önnek el kell vállalnia az alattam levő vármegyék egyikének Comitatsvorstandságát.
Illavay hátrahőkölt: mi a kék csodát kell neki elvállalni?
A gróf magyarázta.
- No, ez ugyanaz (de nagyobb hatáskörrel és fizetéssel), mint ami ezelőtt az alispánság volt.
Illavaynak egészen elsötétült az arca. Nem akaródzott neki felelni.
- Nos! Hát mit szól ön hozzá?
- Köszönöm a megtisztelő kitüntetést; de ez órában azt sem tudom, hogy mi feladat jár vele, s képes vagyok-e azt betölteni. Szándékom egy időre visszavonulni a magánéletbe.
- Azt pedig nagyon rosszul teszi ön. Az olyan nagy tehetségnek, mint az öné, vétek pamlagon heverni. Önnek nem lehet magát teljes tétlenségre kárhoztatni.
Illavay kereste az ürügyek kibúvó ajtajait.
- Elég dolgom lesz nekem az apátvári birtok viszonyainak rendezésével.
- Ah! Nem! Nem! Az alól fel van ön már mentve. Ön azt persze még nem is tudja. Az ifjú Opatovszky Kornél, azokért az érdemekért, amiket a hadjárat alatt szerzett, elismerő megjutalmazásul a kormány által nagykorúsíttatott, s egyúttal fölmentetett a régi vármegye által elrendelt örökös gyámság alól. Most ő átveszi birtokát, s bárói rangot kap.
Illavaynak egy percre nyitva maradt a szája a bámulattól. Itt van, ni! Ahány okos ember volt a vidéken, annak mind görbére ment az útja; ez az egy bolond találta meg az egyenes utat. Ez biz úgy van.
Nem állhatta meg, hogy mégis azt az észrevételt ne tegye rá, hogy:
- Nekem nagyon kedves dolog, ha ez a teher lemúlik rólam, de azt kétségtelennek tartom, hogy ha ez a hóbortos ember szabadon fog rendelkezni a birtokával, tíz év alatt földönfutó koldus lesz belőle.
Temetvényi magas fölénnyel mosolygott az ellenvetésre, s nagyon biztos nyugalommal felelt rá.
- Csak hagyjuk azt a maga sorára. Majd egészen más ember válik az ifjúból egy okos asszony kezében, aki őt újjá alakítandja. De erre már egészen felháborodott Illavay.
- Micsoda? Még meg is akarják őt házasítani? Hát volna a világon olyan szerencsétlen apa, aki tudná annyira gyűlölni valamelyik leányát, hogy azt egy őrülthöz kösse házastársul? Temetvényi még magasabb mosolyra emelte arcát.
- Kérem. Barátom. Ne hamarkodja ön el az ítéletét. Már akadt ilyen apa és ilyen leány. Legyen szíves ön megtekinteni az ifjú jegyesek arcképeit.
S azzal egy festőtámlányon álló képről félrehúzva a függönyt, odamutatott, elegáns kézmozdulattal.
Egy szép fiatal hölgy arcképe volt ott, bordópiros ruhában. Pálma grófnő.
- Nos? Jól van-e találva? - kérdé a gróf.
Ferencnek pedig úgy rémlett, hogy a z...ai orgazda kérdi tőle, hogy: ,,Nos, hát nem jó ember a Rokomozer?". S amint a vér a fejének indult, az a gondolat támadt az agyában, hogy annak a vén orgazdának kezet csókoljon, s azt az öt ujjának a kék foltját átszállítsa ennek a másiknak a nyakára.
Most értette már meg, hogy mit tesz az? ,,Bolond a világ! Rosszak az emberek!"
Hát ugyan mit bánta azt a Rokomozer, ha Opatovszky Kornél menyasszonya Zsiboráknak jut-e, vagy Cousinnak, midőn az osztozáskor kockát vetnek rája? Hiszen nem Illavay menyasszonya volt.
Ferenc mereven bámult a pirosruhás arcképre, mintha kérdezne tőle valamit. Ilyen könnyű a változás? Csak a violaszín helyett haragos verest kell felvenni?
S aztán megerőltette az emlékezetét, hogy vajon csakugyan volt-e valaha az a szó kimondva, hogy Pálma az ő menyasszonya? S aztán rájött, hogy valóban ő, forma szerint a gróftól sohasem kérte meg a leánya kezét. Fölöslegesnek tartotta még a szóbeszédet is, mikor a tények, a valóság oly szorosan összefűzték már őket.
- Jól van-e eltalálva? - ismétlé a gróf.
- Nem tudom. Régen láttam már - szólt elszoruló kebellel Ferenc.
- Keresse föl ön. Szobájában fogja találni. Már tudattam vele, hogy ön itt van. - Még egyszer köszönöm, hogy ön annyi fáradságot tett a mi érdekünkben, s nem mondok le a szerencséről, hogy azt önnek meghálálhassam.
Ferenc ott hagyta a grófot, s aztán megkérdezte a komornyiktól, hogy merre van Pálma grófnő lakosztálya, Cousin leveléből megtudta, hogy az most a park felőli szárnyban fekszik.
- Nem akar átöltözni a tekintetes úr? - szólt a komornyik készségesen.
- Köszönöm. Nem.
Arra gondolt, hogy hiszen ez még továbbutazással is végződhetik.
       
Mikor a magyar embert valami kriminális bosszúság éri, olyankor jólesik egyet pödörni a bajuszán. Ferenc most vette észre, hogy ő ettől a vigasztól meg van fosztva. Még most is az amerikai fizimiskáját hordja magával. Abban pedig magamagának sem tetszik. Most igazán rútnak találja magát. No, de hiszen ,,ő" azt mondta neki: ,,Te szép vagy!", s eszébe jutott a költő szava: ,,De a csók édességét még most is érezem". Érdemei, hűsége, fáradsága, mind nem értek már egy batkát sem, hanem a csók emléke az egy kincs volt!
Benyitott a hölgyek szobájába.
Ketten voltak. A grófnő nem volt már egyedül, egy angol miss került hozzá, akit csak úgy félszemmel vett észre Ferenc: annyira leköté a figyelmét az a másik.
Az a ,,másik". Nem az, akit itt hagyott, hanem a másik Pálma. Egy délceg hölgy, gránátvirágszín bársonyruhában, szőke haja oldalt választva és homlokán körös-körül huncutkákba csavarítva. Öltöny és hajzat még hagyján, de ez a kifejezés az arcon, e magatartás, ez egész lény; az úri dévajság, a noble föl sem vevés, a szúró tekintet: - ez nem a te Pálmád.
Hanem arra a felcsendülő s aztán hirtelen visszafojtott kacajra rá lehetett ismerni. Így kacagott fel akkor, így takarta el hirtelen ajkait a finom zsebkendővel, mikor Soma úrfit eléje hozták, abban a kifordított piros bélésű kabátban, aki olyan volt, mint egy beszélő majom. - Imhol a nagyobbik majom!
A másik percben azután az önkénytelen derültséget egyszerre visszaparancsolva arcán (ami a belépőnek olyan kegyetlenül jól eshetik), felkelt a helyéről, s eléje sietett, és kezét nyújtá neki, ez üdvözlő szóval:
- Good bye.
(Hiszen még angol vagyok! - biztatá magát Ferenc!)
És aztán Pálma grófnő kétszer megrázta a kezét. Csak kétszer, nem háromszor. Angolok így szokták. Jó barát kezét kétszer, a jegyesét háromszor.
Az angol üdvözlés is meg lett magyarázva: Pálma odafordult a miss felé, s bemutatta a jövevényt.
- Mister Illavay.
Most aztán az is kezét nyújtá neki, s megrázta egyszer. Többet aztán nem is akarta kiereszteni a kezéből.
A miss nagyon beszédes volt. S nem elég, hogy a nyelve beszélt, minden arcvonása beszélt hozzá, még az orra is mozgékony volt. Erősen üdvözölte mister Hallovájt, aki a grófné ,,dájmond"-jait olyan ügyesen feltalálta, s nagyon szerette volna, ha mister Ajlóvi az interesszent kriminel inkvizisen szinzesóz diteljeiből egy kis rikepicsulésnt bocsát közre.
Ferenc pedig azt a tapasztalást tette eközben, hogy nem lehet az embernek egyszerre látni is, hallgatni is. Ő csak azt látta, hogy Pálma visszaült a tabouret-jére, s folytatta a félbemaradt hímzést: (egy vadásztáska készült ott: kinek?) - s csak az ő hallgatását hallotta.
Annyira, hogy a missnek meg kellett újítani az egész diatribát, hogy a ,,szőr"-t a dájélakba belevonja: nevezve őt minden megszólításnál valami más néven: amiből azt is kikalkulálhatta Illavay, hogy biz az ő nevét a távolléte alatt nemigen koptatták ennél a háznál.
A miss egyébiránt egészen informálva volt már arról, hogy a nagybecsű gyémántok hogyan vesztek el, hogyan indult el azokat nyomozni valaki, hogy találta meg, hogy küldte egy részét vissza; az utolsó legszebb darabokat pedig éppen most hozta el magával. Hanem, hogy ,,kicsoda és micsoda" ez a ,,valaki", arról a missnek semmi tudomása sem látszott lenni. Exorbitáns volt a magasztalásában a magyarországi rendőröknek. Sohasem hitte, hogy ilyen kitűnő detektívek legyenek ebben az országban. Szentül valami derék rendőrbiztosnak nézte mister Lullabájt.
Illavay utoljára megbosszankodott a quiproquo miatt, megunta az erőszakolt angol nyelvgyakorlatot, s mikor kezdte észrevenni a miss alattomos szemhunyorításából (ami Pálma felé volt intézve), hogy ebben valami malice is van, gondolta magában, no, megállj, majd visszaadom én neked mindjárt, a pikántoskodást, hogy beéred vele; s egyszerre csak odafordult az angol diskurzus közepette a grófnőhöz: magyarul szólítva őt meg.
- Rossz időben jöttem ide, grófnő, ugye?
A missnak az orra fölfelé mozdult e szóra, mint a szaglászó egérkéé. A lehető legnagyobb ,,shocking", ha egy harmadik előtt olyan nyelven szólalnak meg, amit az nem ért! Pálmára tekintett, úgy húzva félre a száját, hogy azáltal a fél arca mosolygóvá, a másik fél fanyalgóvá fintorodott. Pálma azonban magyarul felelt a kérdésre.
- Üljön hozzám közelebb. - S abbahagyta a hímzést.
A miss erre bosszúsan taszítá hátrább kereken gördülő karszékét, s valamit mormolva a ,,turkish spoken"-ról, hátat fordított a társaságnak, s kezébe vette a letett könyvet, tovább olvasva azt az érdekes regényt, amiben Cserlsz Dikknsz éppen egy ilyen detektívet ír le, mint ez a mister Vájlovill.
- Nagyon szeretem, hogy volt önnek bátorsága ezt a kérdést megtenni, és ilyen nyelven. Felelni fogok mindenre - mondá Pálma, leszórva öléből a színes haraszfonalakat. - Ön volt már az atyámnál, s látta azt a két arcképet egymás mellett.
- Én csak egyet láttam. A nőt.
- S önnek az is elég volt. A másikra nem volt kíváncsi. Pedig az is meglepte volna. Egy délceg alak, dzsidás-tiszti egyenruhában. A festő remekelt rajta. Ön a nő arcképéből is megtudott mindent. Ez nem az a nő, akit ön itt hagyott.
- Nem.
- Hallgasson ki. Nehéz dolgokat mondok el; de tegyünk úgy, mintha csak fecsegnénk. Magyarul nem ért, aki velünk van, de a hanghordozásból megtudhatná, hogy minő tárgyról beszélünk. Tehát kérem, hogy majd mikor én nevetek, nevessen ön is.
- Megpróbálom.
- Azt is előre megmondom önnek, hogy ön éppen olyan ura a helyzetnek ma, mint utolsó búcsúvételünkkor, s amit ön fog mondani, azok után, amiket tőlem meghall, hogy ennek így kell történni, az úgy fog történni. Meg van ön nyugodva?
- Meg.
- No, hát nevessen egy kicsit. - Úgy. - Tehát amint a világ megváltozott: - ön tudja már, hogy nagyon megváltozott - az ön barátjai elmúltak a földről; ügye semmivé lett, új rend állapodott meg, új intézők jöttek, s ebben az új mexikói napórában jelentékeny hierogliffé vált a Temetvényiek halfarkú szirénje. Egy nagy új kerület uraivá lettünk. Csodák történtek. Nagyságok lettek semmivé, és semmik lettek nagysággá. Mi közöm volt nekem mindezekhez? Egyszer aztán meg kellett tudnom, hogy a világváltozásnak az én sorsomra is alakító befolyása van. Egy napon az atyám azt a hírt közölte velem, hogy a szomszéd nagybirtok ura, kitűnő érdemeiért, feloldatott az eddigi gondnoki zár alól, s bárói címmel fog birtokába behelyezkedni; pénzviszonyai az úrbéri kárpótlás által könnyen rendezhetők lévén. Azt mondtam rá, hogy gratulálok neki hozzá. Atyám erre így szólt: gratuláljak magamnak, mert ez a kitűnő ifjú a kezemet megkérte. - Most szabad nevetni!
- Tessék.
- Hát arra az atyám azt mondta, hogy nincs rajta mit nevetni, s elsorolta a kérő nagy előnyeinek egész sorozatát, amik között legjobban ajánlók azok, amiket más embereknél hibáknak neveznek. Nem mondtam neki ellent. Biz az jó parti. Kaphatnak rajta. Aki ért hozzá, egy ilyen alakot kihasználhat. De hát nekem már ez a szerencsés esély elkésve kínálkozik; mert én már el vagyok jegyezve, s a jövendőbelim úton van hazafelé: minden nap várom. - Erre nekem azt felelték, hogy még ugyan forma szerint az az úr nem kérte meg a leánynak a kezét az atyjától, sőt még gyűrűt sem cserélt vele; hanem azért mégis bőven tudomása van az atyámnak arról, hogy ők egymást el akarják venni. Nem is tett ellene kifogást soha. Hanem azzal az úrral egy kis baj van ez idő szerint. Ő meg van jegyezve a forradalomban való részvét miatt, ő kiváló szerepet játszott, császári szabadcsapatot vert széjjel, fegyveres népfölkeléssel. - Nevessen! Nevessen kérem! S ne nézzen rám olyan csodálkozó szemekkel.
Biz ez nevetni való volt.
- Én erre azt mondtam, hogy ,,Te magad tudod, hogy ő éppen minket szabadított meg a rablócsapattól, s az nem volt forradalmi cselekvény". - ,,Igaz, hogy nem volt az, mondák erre; de az ő barátai ott Debrecenben ezt hőstetté kanonizálták, s ennek folytán őt kinevezték Felső-Magyarország kormánybiztosává!" - ,,De hiszen te tudod, hogy ő ezt a kinevezést sohasem kapta meg" - mondám én. - ,,Ő nem kapta azt meg, de ellenben az okmány olyan kezekbe került, melyek azt ellene fölhasználhatják." - ,,De hiszen te tudod, hogy ő elment a külföldre, idebenn sem volt az egész válságos idő alatt." - ,,Igen, de erre meg azt mondják, hogy a külföldön is forradalmi misszióval járt." - ,,De te legjobban tudod, hogy ő a mi ellopott gyémántjainkat visszaszerezni futkosta be a félvilágot, s neked csak egy szavadba kerül felvilágosítani a vádlóit, hogy a vádból egy szó sem igaz." - ,,Való, hogy mindezt én tudom legjobban, s énnekem csak egy szavamba kerül, hogy őneki csak egy haja szálát se görbítsék meg, s azt meg is teszem, ha te nem akarsz menyasszonya lenni; hanem elfogadod Opatovszky kezét." - ,,S ha nem mondok le róla?" - ,,Akkor én is hallgatni fogok." - ,,S akkor mi történik vele?" - ,,Kapni fog tízesztendei várfogságot." Nevessünk, uram. Nagyon nevessünk!
Hahaha!
Hogy is mondta Rokomozer: ,,Bolond a világ, rosszak az emberek!" S azok között a rossz emberek még nem a legrosszabbak.
Illavay olyan nagyon nevetett, hogy még a szemeit is meg kellett törülni utána.
- Így került az a két kép egymás mellé, barátom - szólt Pálma, újra hozzáfogva a hímzéshez -, mármost határozzon ön, hogy mit tegyek?
Eközben a hímzőtű hegyével számlálgatta a tuffon a szemeket, mintha az érdekelné a legjobban.
- Férjhez menjek-e máshoz azért, hogy önt tíz évre holt emberré ne tegyék? Az bizony keserű sors: nagy szenvedés. Nekem aztán mindegy: ki az, aki elvesz? törpe-e, vagy óriás? okos vagy bolond, sánta-e, vagy daliás? Beszélő majom mind. Ő lássa, hová lesz velem. Nem leszek boldogtalanabb, mint százezren az én fajtámból. Nevetek már rajta. - Ha pedig azt mondja ön, hogy ,,Én nem adom vissza a szavadat; fogadásod tartsd meg, ahogy én megtartom"; hát én arra is ráállok. Ön beül tíz évre, viseli a maga láncait, én pedig itt maradok, viselem az én láncaimat; kiadok minden kérőn, várok a tíz esztendő leteltéig, s ha akkor kiszabadul ön, s lesz még kedve egy idegbajokban képzelgő, migrénekkel, vapeurökkel megszállt, környezetét bosszantó, arcát kendőző, szeszélyes, rigolyás vénkisasszonyt feleségévé tenni, megtalálhat. - Döntse el ön a kérdést. Én mehetek - én maradhatok.
Itt pedig mind a ketten elfelejtették a nevetést; - pedig nagyon alkalomszerű lett volna. Szerencsére a miss igen el volt merülve egy érdekfeszítő jelenetébe a gyönyörű Bleack Housenak.
A kérdés föl volt téve. S a kérdezett nem tudott rá mit felelni. Pálma arcát vizsgálta. Abból akarta kitanulni, mi ebben az igazság, mi a költemény?
Nincs-e neki magának is része ebben?
Ez a félreválasztott haj, ezek a huncutkák a homlokon - hát még ez a változás; ennyi jelensége az ellenszenves átalakulásnak. - Hátha belül is más lett?
Pálma észrevette a töprengését.
- Ne válaszoljon ön rögtön - mondá neki hímzésére hajolva. - Elébb gondolja ezt jól végig. Maradjon ma nálunk. Holnap megkérdem a válaszát - atyám előtt.
Ferenc fölkelt, és távozni készült.
Erre Pálma is fölkelt, és az ajtóig kísérte.
Még volt valami mondanivalója hozzá.
- Ne hamarkodja ön el a válaszát. Tartson elébb tanácsot magával. Menjen a szobájába. Legyen egyedül. Van önnek egy igaz barátja, aki önnek tanácsot szokott adni. Kérdezze meg azt.
E szóra Illavaynak az arca olyan kifejezést vett föl egyszerre, hogy Pálma visszarettent tőle. Tűz-láng gyulladt ki rajta, s a szemei villámokat szórtak!
Pálma elárulta magát, hogy ő Ferenc torztükrének a titkát tudja.
Pedig tudatta vele az ibolyaszín levél, hogy ezzel fenevadakat költ fel alvásukból.
Sok embernek van az a bolondsága, hogy mikor magában van, fennhangon vitatkozik. Ez a bölcseknek és az eszelősöknek a közös bolondsága. De aki ezt észreveszi rajtuk, s tudatja velük, arra megharagszik a bölcs, úgy, mint a bolond.
Illavay e szó után oly gyorsasággal hagyta el a szobát, mely a közönséges udvariasság szabályaival is ellenkezett. Sietett fel jól ismert szobájába. Az ő számára volt az egészen egyszerű bútorokkal berendezve.
Egyhirtelen nem tudott magához jönni. A meglepő fordulatok, a visszás érzések oly zűrzavaros tömegben rohantak egyszerre a kedélyére, hogy egészen el volt kábulva bele. Az az egy csepp örökölt vér Stibor vajda ereiből, amit Pálma utolsó szava felkavart benne, a maga jogait követelte elő.
Mit fontoljon meg? Miről tanakodjék magában? Hát lehet itt valami kétség az adandó válasz iránt? ,,Eredj a másik bolondhoz! Én is az vagyok". Az egy gyáva bolond: én egy brutális bolond! Hisz kiszámított játék ez. Amíg azt hitték, hogy ők a bukott emberek, ez a másik a fölemelkedő: ragaszkodtak hozzá; amint ez lett a bukott ember, ők az újra fölemelkedők: menekülnek tőle. Mire való az a mese azzal a tízévi fogsággal? Hiszi azt a leány maga? Nem tudná talán, hogy ő maga írta azt a levelében, melyben azt mondja: szabadítson ön meg a barátainktól? Nem rabolták-e meg ugyanezek az emberek? Nem kétségtelen-e, hogy tolvajbanda volt ez, amit a nép szétvert, és nem császári hadcsapat? Hisz a hadbírák is emberek: ezt három szóval meg lehet nekik magyarázni; s akkor szó sincs a tízesztendei fogságról. A kormánybiztosi kinevezést ő soha a kezébe sem kapta, s az egész idő alatt külföldön járt; hogy ott mit végzett, bizonyítják a bíróságok, a követségek, s az útlevelére írt láttamozások. Hogy ez útlevél birtokosa és ő, ugyanazon személy, azt legjobban tudhatják a Temetvényiek, akik e címen leveleztek vele. Tehát semmi oka sem lehet Pálmának attól félni, hogy őt a haditörvényszék elé állítják. Majd szabadon eresztik. Ezért nem szükség neki magát feláldoznia, ha szereti.
De vajon szereti-e?
Megint előtámadt a régi kétség, formátlan démon alakjában. Ugyan hogy hihetted el, hogy tégedet szeretnek? Kell tükör, aki szemtől szembe kicsúfoljon? Igen, a torztükör! Az elesett, a kinevetett titok. Felfedeztek, hogy te is bolond vagy!
A düh forralta vérét.
Hiszen - nem szerettetni - ez férfisors - de kigúnyoltatni a szerelemért!
S hogy ez kétszer történhetik meg az életben az emberen! Hogy aki ott viseli szüntelen a mellén azt a kis aranykarikát, amit már egyszer annyi keserű csalódás árán vásárolt vissza, el tudta magát áltatni, hogy még egyszer végigszenvedje mindazt hatványra fokozottan!
Heves léptekkel járt végig hosszú szobáján, aminek az ablakai a parkra nyíltak.
A parkból vidám kacagás hangzott fel hozzá.
Jól ismerte ez édes hangot, Pálma nevetését. Ritkán hangzott az, s olyankor ő mindig jelen volt. Pálma maga mondá: ,,Mikor ön távol van, nem hall engem nevetni senki".
Hát hiszen közel volt.
Bizonyosan őrajta nevetnek. Azon a bohókás emberen, aki a tükrével beszél, mikor magában van. Ez annyira rögeszméje volt, hogy az ajtóhoz sietett, azt felnyitni, ha nem leskelődik-e most is utána valaki?
A kacajhang újra zengett, s ismét az ő ablaka alatt. Úgy tetszék, mintha ott megálltak volna.
Ugyan mit nevethet?
Nagy volt a büszkesége, mit bánom azt? Tovább ment az ablaktól. Nem fog kinézni rajta.
Hanem a nevetés újra felhangzott, s most már oly dévaj módon, hogy a kíváncsiság erőt vett a büszkeségen. Mégiscsak odament az ablakhoz, s a félig csukott redőnyökön kitekintett.
Meg is lett büntetve érte.
Amit látott, az a leggyűlöletesebb jelenet volt előtte.
Pálma, a szájában egy szivarral, a miss égő havannájáról akarta a magáét meggyújtani, s a nem sikerülő műtét volt a kacagás indoka. - Ez Illavayt dühbe hozta.
Őrjöngő ellenszenve volt az iránt, hogy a nők szivaroznak. Bolondság volt tőle ez is. Miért ne tennék, ha nekik jólesik? De neki tűrhetetlen volt az a gondolat, hogy az édes női ajkból, a paradicsom rózsaörvényéből füstfújó katlant csináljanak. A szivarozó nő eszébe juttatá az indu bajadért, aki a fogát feketére festi, s aki nem nő, hanem csak embernőstény.
- Hát te kacagsz most, édes bálványom? - dühöngött magában, elfutva az ablaktól. - Kacagsz, amikor tudod, hogy én a szívemet akarom megölni! Hej, ha én elkezdek kacagni, az lesz ám a nevetés! Ha én most, nem várva holnapot, egyenesen odamegyek Temetvényi grófhoz, s azt mondom neki: ,,Uram, az a kép a rámában nem a tiéd, hanem az enyém; ha másnak akarod adni, előbb csinálj belőle özvegyet; itt vagyok, fogass el, te tudod, mit vétettem, vádolj be, öless meg, temettess el, de én nem mondok le!", s ha akkor engem innen elvisznek láncra verve, ti pedig itt maradtok; s aztán eljön a csendes éjjel, s az éjszaka álmai között megjelennek a régi ,,jó barátok", akiktől egyszer megszabadítottalak: s akik miatt ti elvesztetek, s azok aztán majd tömnek annyi földet Temetvényi grófnak a torkába, hogy jól lakik vele, s többet nem éhezik senki földjére: téged pedig elvisznek magukkal ,,a jó barátok", s kockát vetnek rád, hogy melyiké légy? Ott aztán majd tanulhatsz még bagót is rágni, mert ez a mulatsága a zsiványok szeretőinek. Az én nevetésem lesz akkor a nevetés... Hahaha!
Mit mondott el magában, mit fennhangon ezekből? A kacajt egész kitörő erejében visszhangzotta a terem.
E hangra magához tért.
- Hová tévedtünk? - mondá, mellére ütve. - Ne hagyj el, édes eszem. Ne hagyj el! Bíró vagy, s csak a vádlót hallgatod ki, a védőt nem.
Leereszkedett egy székbe. Egész öntudatlanul tette, mint naponkint megszoká. A tükör fel volt nyitva az asztalon. Saját arcát látta benne. Az ismerős bírálóval volt szemközt. A saját arcmás delejező hatással van az emberre. Felgerjedt haragja csillapodni kezdett, amint a négy szem egymásba nézett.
,,Hátha nem ő a hibás? Tüntetőleg elkövet mindent, hogy magát megutáltassa; - azt akarja, hogy kiszeress belőle, gyorsan és végképpen. Ha rossz-szívű volna, azt akarná, hogy örökre fájjon utána minden érzésed. Inkább ki akarja az emlékét tépni a lelkedből egészen; hogy ne viseld örökké. De hát miért teszi ezt? Hiszi azt a mesét, hogy te veszve vagy, ha róla le nem mondasz? - De hátha nem mese az? Lássuk csak nyomról nyomra. A lázadás és a forradalmi közreműködés vádját egy ember egy szavával leveheti rólad. Temetvényi gróf. - De hátha a felmentő maga a vádló! Ez a göcs! Hátha Temetvényi nemcsak hallgatni fog, de ellenkezőt beszélni? S ezt Pálma tudja, s jobban irtózik a szörnyeteg tettől, amit apja elkövetni kész, mint a balsorstól még, mely első jegyesét emiatt érni fogja. - S inkább magát áldozza föl?" Még nem hagyta magát a démon, az egy csepp Stibor-vér démona: a vér újra arcába szökellt ennek az egy cseppnek a gerje alatt.
,,No, hát akkor teljesüljön be rajta a fátum. Neked nem kell egyebet tenned, mint hallgatnod. Nem vagy semmi sem többé. Nem vagy vőlegény a háznál, nem vagy szolgabíró a megyében. Terád nem tartozik, kinek a kastélyát rohanják meg ez éjszaka. Elmégy, hátat fordítasz. Aztán hadd keresse majd Opatovszky Kornél az eltűnt menyasszonyát, s a Bezirkscommissär Temetvényi gróf gyilkosait s elrabolt kincseit, millióját; te nem vagy az ő szolgájuk többé. Keressék a sorsukat; - állj félre az útjokból, hadd találják meg! Ettől majd lehűlök én; örökké égő vércsepp! Az a tükörből szemközt néző kép visszafelelt rá.
- És azután? Meg léssz elégedve magaddal? - Azt tudva, hogy megakadályozhattál egy rémtettet, és nem álltad útját. Senki sem vádolhat miatta: - de hát ez itt belül? Most ők a te adósaid: ha bosszút állsz rajtuk, te léssz az ő örök adósuk. És még minő teherrel! Ami soha - örökké lefizethetetlen. Tehetnéd azt, hogy Zsiborák bandájának adj diadalt? Te! Hisz cinkostársuk volnál. Az orgazda Rokomozer nem cserélne veled se ezen, se a más világon lelkiismeretet. Engednéd, hogy ezt a nőt elhurcolják a gazok, és minő iszonyú sorsra! Csak azért, hogy a tied nem lehet!
- El tudnád felejteni annak az ,,első csóknak" az emlékét?
,,Nem!"
Szentírás a költő szava: ,,Az elválás keservét Többé nem érezem; De a csók édességét, Még most is érezem".
,,Maradok. Megmentem őket!"
S aztán előkereste a borotválkozó eszközeit. Két nap óta nem voltak már használatban.
A borotválkozáshoz pedig nyugodt vér kell; különben a pofájába szabdal az ember.
S aztán senki sem olyan jó diskurálótárs, mint az ilyen tükörből borotvált ábrázat. Az kénytelen mindenféle humorisztikus torzképeket vágni, amik kizárnak minden tragikus hangulatot.
- De hát tulajdonképpen miért jöttél te olyan nagyon indulatba? Valami rendkívüli dolog történt veled? - Nem magad vagy-e hibás? - Félév előtt, mikor itt hagytad ezt a leányt, ez egészen olyan volt, mint amilyennek te kívántad: tele érzéssel, és hozzád hasonló szegény. Még az utolsó vagyonát a gyémántjait is el hagyta lopni. Akkor elvehetted volna, s most azután futhatnál vele a világba, mint annyi sok hírneves hazafi; vagy félthetnéd, ha magadban futnál, s őt elhagynod kellene. - Magad jószántából szaladtál az ellopott gyémántjai után. - S ennek köszönöd, hogy most élsz. - Mert ha itthon maradsz, amilyen bolond vagy, te mentél volna legmélyebben bele a hínárba. Neki köszönheted, hogy most fejjel állsz az ég felé. - Ő pedig azalatt ismét gazdag lett és hatalmas. - Hogy rettegtél attól a gondolattól, hogy egy gazdag nőt találsz feleségül venni. A gazdag nő mindig első úr a háznál. - Vágysz-e most e szolgaság után? - Szereted? - Talán nem is igaz? - Csak elhitted neki, hogy ő szeret. - S most aztán jogot tartasz hozzá. De miért? Mert nagy érdemeid vannak az úri házban? - Barátom! Érdemekért adnak aranyláncot meg vasláncot; de nem rózsaláncot: nem feleséget. - Más természetosztályba tartozó lények ezek. Itt nem a szív kel össze a szívvel, itt a birtok házasodik: a nagy földnek nagy föld kell. - Amilyen nagy a menyasszony, olyan nagynak kell lenni a vőlegénynek. - Az egér hiába szerelmes az elefántba. - Megesik, hogy gyakran a vőlegény fényes címe kiegyenlíti azt a hiányt, hogy nincs egyebe egy kardnál; de nálad még ez is megfordítva van: a leánynál van a fényes cím. - Még nagyobb volna, ha elárulnád valaki előtt, hogy ábrándoztál. Ha számot vetettél a jobbik eszeddel; neked magadnak kellett volna azon kezdened, hogy felejtsük el, comtesse Pálma, ami közöttünk történt! Ábránd volt, a tavaszi balzsamos lég mámorító hatása. Ne gondoljunk erre a bohóságra többé.
(Hanem a csók édességét még most is érezem!)
Mire vége volt a szakállirtási műtétnek, akkorra a régi jó barát, a bűvös tükör kiverte az élő képmása szívéből a haragvó rémeket, s elsimította, mint olaj a tengert, a hullámzó vért. Visszatért idegeibe a hideg, józan erély: nyugodt volt, lecsendesült.









Jókai Mór: Akik kétszer halnak meg


Az éj
A várkastély csengettyűje ebédre harangozott. Más jámbor embereknél ugyan azt az időt délutáni hat órának nevezik; hanem itt akkor ebédelnek.
A komornyik felhozta Illavaynak a menüt. Az a jó szokás uralkodott itt, hogy a szakács ebéd előtt be szokta mutatni az uraságoknak és vendégeknek a napirenden levő étsorozatot; hogy előre delectálhassák magukat a bekövetkezendőkön.
Ferenc magában nevetett, mikor végignézte a címeket. Mintha csak szándékosan válogatta volna össze valaki, úgy sorba volt szedve minden, a növényországból és a hüllők seregéből mindaz, amivel őt néhanapján világgá lehetett volna kergetni. Tréfa akar ez lenni tán? Ahogy egy időben gyönyörködve nézte egy pár szép szem, hogy hozatja vissza a tálat, amiben kedvenc étele van, még egyszer a kedves vendég; éppen úgy akar most mulatni rajta, hogy töri ki azt a nyavalya, mikor meglátja a békacombot úszni a spenótmocsárban! Nevette ez azt már! Régen volt az! Aki az Óceánon túl járt, s meglakta az újvilágot, az nem fél már sem a békától, sem a spenóttól, az megtanulta régen, hogy az evés nem gyönyörűség, hanem robot. Ott az a virtus, hogy ki tudja rövidebb idő alatt a gallérja közé dobálni az ételt, s aztán elfelejteni, hogy mit evett. - Vagy talán nem tréfa ez, hanem komoly dolog? - Ez az arab szerelmesek ,,telli"-je, amiből, aki érti, megérti, hogy jobb lesz erről az ebédről a vendégnek elmaradni.
(Úgysem mennék.) Egynél több oka volt erre.
- Mentsen ki, kérem a gróf előtt; nem mehetek az ebédre - mondá Ferenc a komornyiknak.- Valami változást érzek. Le akarok minél előbb fekünni. Csak egy pohár rumot kérnék.
Kevés idő múlva a komornyik után jött monsieur Cousin.
- Pálma comtesse tette feladatomul, hogy önt meglátogassam, s elhozzam ezt a mandarint. A grófnő vigasztalhatatlan. Rögtön beküldött egy futárt a városba az orvosért. Kérdezteti, hogy mi baja monsieur-nek? Addig is ajánlja ezt a csodaszert. Pekingben készítik, csupán a mandarinok számára; száz frank egy kis palack. Csoda hatású szer. Ezerféle indiai fűszer van benne.
Ahányat szólt mr. Cousin, annyit mondott magában utána Ferenc. Pálma nem küldte önt ide. Az orvosért sem futtatott a városba. Tudja ő jól, hogy mi baja monsieur-nek. Ezt a mandarint sem készítik Pekingben, hanem Berlinben; van benne spiritusz, glicerin meg szerecsendió. - Talán egyéb is.
- Köszönöm, monsieur Cousin. El vagyok bájolva a grófnő figyelme által. Ne aggódjék miattam. Szokott baj ez nálam. Egy hajtásnyi erős szesztől elmúlik; reggelre semmi bajom.
- Ez pedig nagyon erős - mondta mr. Cousin. - Ez igazán használni fog, reggelre nem lesz önnek semmi baja.
E szóknál valami ösztönszerű vonaglás látszott meg az ajkszegletén; más észre sem vette volna azt, mint az olyan inkvizítori szem, aminő Illavayé.
Sietett is jóvá tenni a hibát mr. Cousin, amidőn a kis palackot az asztalra helyezé, megjegyezve:
- Még fel sincs bontva. Segítsek?
- Köszönöm.
- Előbb le kell vágni róla a kaucsuk süveget: azután lesrófolni a kupakot, ami egyúttal pohárkának szolgál.
- Köszönöm. Foglalkoztam már ilyennel.
Illavay minden cseléddel nyájasan szokott beszélni, s mr. Cousinnal éppen olyan modorban társalgott, mint amazokkal, akik livrée-t hordanak. Pedig a titkár úr elégszer sandított le a gallérján levő egyes csillagra, hogy azt a vendég úrral észrevétesse.
- Ne küldjem be még egyszer az inast?
- Köszönöm. Le akarok fekünni, s bezárom az ajtót, s ha elalszom, fel nem ébredek semmi zajra.
- A gróf úr vigasztalhatlan lesz. Mára sok vendéget hítt meg, s mindegyik kimentette magát valami ürügy alatt. Amióta őexcellenciája a magas hivatalt viseli, alig jön hozzá valaki az urak közül látogatóba.
Illavay nem volt belevonható ebbe a tárgyba.
- Jó éjt, monsieur Cousin.
Rögtön be is zárta az előszoba ajtaját, amint látogatója eltávozott.
Azután fölnyitotta a palackot, s egy darab itatóspapírra öntött belőle néhány cseppet, s azt kitette az ablakba. Az édes nedvre rögtön rászálltak a legyek, s ahány belekóstolt, mind el is hullott tőle.
Illavay újratöltötte a revolverét. Még akkor ezek lőkupakos fegyverek voltak, töltéskor az egész lőkamrát ki kellett venni, s úgy verni le a kalapbőrrel megtalpalt golyókat a csövekbe.
Semmi kétsége sem volt már.
Azután levetette a csizmáit, hogy a lépteinek hangja el ne árulja. Valaki hallgatózhatik az ajtón vagy az alatta levő szobában.
Azután valami sürgés-forgás, csendes zaj töltötte be a hallgatag időt, aminő szokott lenni az úri kastélyokban étkezés ideje alatt. Annak is vége lett. Lenn a faluban estére haragoztak.
A várlak folyosóin és tornácain meggyújtották a lámpásokat, egy csillagképlet oda is vetődött Illavay sötét szobájába.
Csak most vette észre; eddig sohasem volt rá figyelmes, hogy az előszobája ajtaján van egy rézlapocska, csillagformára áttörve: arra való, hogy a benne levő észrevétlenül megláthassa, ki van az ajtón. Az világított be hozzá a hálószoba nyitva hagyott ajtaján keresztül.
Ezen a csillagon át az egész folyosót végig lehetett látni egész az átelleni ajtóig, ami egy szögletszobába nyílt.
Egy nagy függőlámpa világítá be az egész tornácot.
Az asztalelszedés utáni zaj múltával halk léptek közeledtek Ferenc ajtaja felé, s valaki csendesen kopogtatott rajta. Ferenc odalépett, és kikémlelt a csillagon. Cousin volt ott.
De Cousinon túl volt még valaki, akit inkább meglátott: Pálma.
Az ebédhez ismét más toalettje volt. Sötétzöld kasmirruha, széles, virágos volantokkal. Hajdan, mikor az ő kedveért öltözködött, az a ruha, amit reggel felvett, jó volt neki késő estig; csak a lovagláshoz vett mást. Mit akar itt?
Nem kíséri sem a miss, sem nőcseléd; Cousin tart a kezében egy kétágú gyertyatartót, ő pedig óvatosan tartja az öltönye volantját, hogy suhogása el ne árulja.
Cousin ismételve zörget az ajtón. Nem kap választ. Mutatja a grófnőnek, hogy alszik az már.
Pálma bosszúsan szorítja ökölre az ujjait, összegyűrve a fejére vetett csipkefátyolt. S aztán tovább indul.
Vajon mi mondanivalója volt még hozzám? Vagy talán csak a jó szívével akart ragyogni? Sajnálatát akarta tudatni a szenvedővel? - Vagy azt akarta meghallani, hogy mit hazudik valaki, mikor a szíve fáj, hogy mije fáj?
Cousin előtte akarta vinni a gyertyát, Pálma kivette azt a kezéből, s intett neki, hogy maradjon. Rá sem nézett. Olyan tárgy volt őelőtte, mint az a kandalábertartó, a bronzszerecsen a lépcsőfeljáratnál. Továbbment. Az ő lakosztályához a folyosó másik ága vezetett.
A hátramaradt férfi utánanézett sokáig. Azt hitte, hogy egyedül van.
Csak egy kinyújtott kar távolában volt tőle a másik, aki az arcát vizsgálta. Az igazi képe látszott most ennek az embernek. Az elszabadult vad szenvedélyektől dúlt ábrázat, aminek jólesik egyszer ledobhatni az álarcát. Ez a sóvárgása az éhező bűnnek, ez a visszafojtott kannibáli vágy, ez a vér és csók után egyszerre szomjazó pokoldüh, az az orcátlan áhítozás annak a megfertőzése után, ami a legtisztább, mindez egy szökött gályarab bélyegzett tekintetében veszettséggé hatványozva. - Ez az arc igazolt minden gyanút.
Ferenc undorral fordult el tőle. A vére felháborodott e tekintettől. Olyan volt az reá nézve, mint a veszett farkas. Visszament a hálószobájába. Annak az ablakai a parkra nyíltak, s azokból az oldalszárny ablakaira lehetett látni, amelyben Pálma grófnő lakott, elszigetelve az egész cselédségtől, az ifjú leányok csodálatos bátorságával.
Este volt már, az újhold karéja gyönge csillagfénnyel derengette fel a tájat.
Szép hosszú ősz volt ez évben. (Jól emlékezem rá: magam a Bükk-erdők mélyében laktam akkor.) A park vadgesztenyefái másodszor virágzottak, mint megannyi százágú kandaláber, lobogó fehér gyertyáival, a tearózsák csoportjai rakva voltak őszvirággal, s a dáliák pompáztak minden színben a nagy pázsitszőnyegek közepén; egy csoport amerikai liliom bíbor virágfürteivel olyan volt, mint egy lángoló oltár a félhomályban. Az estikéken rajzott az éjlepkék tábora, s a bokrok sötétjéből, mint elszórt gyémántok, világlottak elő a fénybogarak. Üde virágillat balzsamától volt átfűlve a lég. Alig hallatszott egyéb hang, mint a szökőkút vízsugarainak locsogása.
Egészen olyan éj, amikor jólesnék reggelig fenn virasztani, a nyitott ablakba kihajolva, úgy, ahogy az a hölgy teszi ott, abban a nyusztprémes palástban, melyből félválla kifehérlik, mint a félhold. Az oldalablakból, a félig nyitott redőnyök mögül nézi őt valaki; és nem tud megválni a nézésétől. Talán tudja is a hölgy, hogy nézik. Majd talál ki valamit, hogy ne nézzék. Szivarra gyújt. Most aztán egy fénybogárral több világít; az a piros szikra az ő ajkai közt. Ejh, hogy gyűlöli az az ember azt a parázst a női szájban! Mintha nem volna abban égető anélkül is elég! Nem is nézheti tovább.
Jobb is neki, hogyha eszére tér. Hisz nem az az ő feladata itt, hogy a park gesztenyefáit s azoknak tündéreit szemlélgesse, hanem, hogy egy nagy munkához lásson; amihez egyedül van.
Hogy miért nem közölte a tervezett merényletet másokkal is? Talán félt, hogy mások elrontják a tervét, ha előresietnek a gondoskodással? Talán nem bízott ezekben az új emberekben, akikhez nincs is semmi köze? Nem! Nem! Egész keserűségében meg volt érve nála a terv, amit, ha végrehajt, egyedül végez be; s aztán az egész keserűséget megtartja magának jutalmul; nem osztozik benne senkivel.
Az előszobájából egy ablak a várkastély nagy négyszögű udvarára szolgált, aminek közepét egy királyi alak márványszobra foglalta el. Az ablakból a kapubejáratig lehetett látni, aminek az udvar felőli szögletén ez idő szerint egy katonai faköpenyeg volt felállítva, esetleges eső elleni védelmül az őrt álló csendőr számára, aki azonban most az szép holdvilágnál, karjára vetett puskával járt kimért léptekkel a fal mentében végig s vissza.
A járkáló őr léptei kezdenek támolygókká válni, néha nekidől a falnak; aztán megharagszik, megdörzsöli a szemeit, s sebesebb járásnak indul neki. Meg csak azon veszi észre magát, hogy nekitámaszkodott a faköpenyegnek, s a sisakja le akar esni a fejéről vagy a fejével együtt még inkább. A vártorony órája tizet üt már. Az őr ásítozik, a szempilláit az ujja hegyével igyekszik feltámogatni. Itt volna már az ideje, hogy felváltsák; de nem jönnek érte. Azok is alszanak mind; megitták vele együtt a ,,holdvilágot" a borban; kiáltani kellene a jelszót: ,,válts fel"; de a megkezdett kiáltás átcsuklik az ásításba; a puska kihull a kezéből, maga is utána rogyogat csendesen, s aztán szépen odahajtva a sisakos fejét a faköpenyeg lépcsőjére, elalszik boldogan.
Idáig készen van minden. - Most mi következik?
Illavay visszament a hálószobába, s ismét odalépett az ablakhoz, kitekintett a redőnyök közt.
A szép fehér arcú hölgy még akkor is ott volt az ablakába kihajolva, s a szivar égett a szájában, ki tudja, hányadik már? Egyszer aztán az éji hallgatás közt megcsendül a faluban az a harangszó, amit a szegény bűnösök harangjának neveznek. Haldoklik valaki, s a papot viszik hozzá, az utolsó vigasztalás végett. - Erre szól a lélekharang.
E szomorú hangra rögtön eldobja az égő szivart a szájából a hölgy, s prémes palástját összerántva keblén, kezeit imára kulcsolva tekint fel a csillagos égre.
- Ó, bizony nagyon jókor jut eszedbe az éghez fohászkodás, szép halavány úrhölgy; mert ez a lélekharang ,,teneked" szól. Te magad vagy a haldokló!
A rablók terve szerint a papot éjjel haldoklóhoz fogják híni. Megszólal a lélekharang. Ez lesz az első jeladás a lappangó haramiáknak, hogy a vízvezeték ciszternáját foglalják el. A második lélekharang azt fogja jelenteni, hogy a martalócok már a pincében vannak, s cinkostársuk siethet őket a várba bebocsátani.
Pálma kezeit kebelére tette, s fejét aláhajtá. Mit gondolhatott most?
Azután visszahúzódott az ablakból, s bezárta a redőnyöket. A lélekharang még egyre szólt.
Mire az elhallgat, akkorra tán ő is elalszik. Milyen álma lesz? És milyen ébredése?
       
(Aludjál csendesen!... Itt vagyok én... Megvédelek.)
       
Most aztán az előszobában foglalta el az őrhelyet, ahonnan mind a várudvart, mind a korridort végigtekintheté.
Az ő haditerve tökéletesen összevágott az ellenfelével.
A lélekharang első csengetése készülőt jelentett az ő embereinek is, akik a malomnál s a vásártéren szekerekben voltak elrejtőzve. A második megszólalásánál a lélekharangnak, azoknak is minden oldalról egyszerre a vízvezeték ciszternájára kellett törni, a rablóknak ott hátrahagyott előőrseit leverni, s aztán a kőépület vasajtaját bezárni. S ha ezzel egyidejűleg a várudvarban is meg lesz akadályozva, hogy a pinceajtót felnyissák, s a rablókat kibocsássák, akkor azok egész bandástól el vannak fogva. Ez a banda ugyan híres arról, hogy a legerősebb zárt ajtókkal is el tud bánni. A Németalföldön egy gazdag bérlőnek a kastélyába úgy törtek be, hogy az útfélről kiemelték a feszületet, s azzal, mint egy faltörő kossal zúzták szét a vaspántos kaput. Hanem addig oda is be lehet hívni a fegyveres parasztokat, a csapóhidat leeresztve.
A fő kérdés, hogy Cousinnak nincsenek-e cinkostársai a cselédek között. Ha többen vannak, akkor egyenkint kell őket különkapni. Ferenc bízott a revolverében.
Közel éjfél volt, mikor a lélekharang másodszor megcsendült. Ezúttal csak igen röviden.
Erre a korridor túlsó végén egy árnyék mozdult meg, mely régóta ott lappanghatott az ablakmélyedésben. - Cousin volt.
Kurta köpeny volt a vállán, mely alól egy tolvajlámpás fénye villant néha elő. Nesztelen léptekkel lappangott a nagy függőlámpásig, ami egész éjjel szokott égni, s azt eloltotta.
Azután felnyitotta a folyosónak egyik ablakát, s kinézett az udvarra. Ezt még bevilágította a kapuboltozatról lefüggő lámpás. Láthatta néha, hogy az őrt álló csendőr a földön fekszik, mélyen alva.
Nyitva hagyta az ablakot.
Azután lábujjhegyen Ferenc ajtajáig jött. Megpróbálta, hogy be van-e zárva? Azután megzörgette a kilincset.
- Monsieur?
Ferenc látta a csillagrésen át, hogy Cousin a jobb kezével a kabátja belsejéből egy olyan kést vesz elő, aminőt minden országban csak az orgyilkosok használnak, a kés pengéje az ütött sebből visszarántva, azt szigonyával halálosan szakítja.
S a két oldalára egy-egy pisztolycső van alkalmazva: lehet vele szúrni és lőni.
- Monsieur! - ismétlé a hívást. - Ébredjen föl! Baj van.
Hogy hívására semmi nesz nem felelt, elébb hallgatózni igyekezett a rézlapon át, majd a szemeit erőltette a csillagon keresztül nézésben.
,,Most én téged szépen fejbe lőhetnélek - gondolá Illavay -, de az neked jobb volna, mint nekem. Te jól járnál vele; én meg rosszul. Csak eredj le, barátom, a pincébe; oda kell neked becsukatni elevenen a cimboráid közé, hogy el ne tagadhasd a dolgodat!"
Cousin, hogy nem hallott semmi neszt, megnyugodott abban, hogy Illavay kábultan hever odabenn a megivott altatótól. Azzal ismét keblébe dugta a kést, s a mellékfolyosón eltávozott, maga előtt világítva a tolvajlámpával.
Most aztán Ferenc kijött a szobájából, s követte őt a sötétben. A kastély udvaráról háromféle följárat volt: a főlépcső, amelyen az uraságok jártak fel, az udvari lépcső a cselédség számára s egy csigalépcső, mely az emeleteket és a földszintet összekötötte. Mind a három erős vasrácsajtókkal volt elzárva. Ezeknek a kulcsai Cousinnél álltak, aki maga szokott bezárni minden ajtót éjszakára. - A csigalépcsőn ment le. - Illavayra nézve ez kedvező körülmény volt, mert észrevétlenül követhette. - Cousin a rácsajtó előtt elrejté a tolvajlámpát rézfödelei alá: az udvaron nem volt rá szüksége, mert ott lámpa égett, s csillagos éj volt.
Illavay nesztelenül utánament a rácsajtón, s a királyszobor mellett húzta meg magát.
Cousin odament az alvó őrhöz: az még akkor is karjai közé szorítva tartó puskáját. Cousin egy marék homokot tömött a puska csövébe. Attól az szét fog repedni az elsütéskor, s a célzót tépi agyon.
Azután eloltotta a lámpást: egészen sötét lett az udvar. Akkor kinyitá a tolvajlámpát, s még egyszer körülvilágított. Nem látott mást, csak azt a kőből faragott királyi alakot, akitől nem félt már senki.
Azzal a pinceajtóhoz ment, mely a kapubejáratra torkollott. Roppant nagy kapuboltja volt, amin néhanapján egész társzekerekkel lehetett egyenesen bejárni az előboltba, ahol a borsajtók állnak. Innen nyílt azután egy vasajtó, mely a roppant kiterjedésű pincékbe és vízműhöz vezetett alá.
Az előboltnak kettős szárnykapuja volt, vastag tölgyfából, s a kinyíló szárnynak csigaművön járó zárszerkezete, ami azt magától becsukta.
Cousin itt letette a földre a tolvajlámpást, s elővette a karikára fűzött kulcscsomagot, hogy kikeresse belőle a szárnyajtóhoz valót.
Illavay ezalatt a fal mentében észrevétlenül az őrkunyhóig lopózott, s abba rejté el magát. A csendőr horkolt a lába előtt. Onnan nézte el csendesen az emberét.
Az meglelte már a kulcsot, s a fél kapuszárnyat kinyitá. Aközben a térdét a kinyitott szárny elé kellett feszíteni, hogy a zárkészülék nyomását visszatartsa, amíg a kulcscsomagot kihúzza a zárból, s a vasajtóhoz valót megkeresi rajta.
Mikor már ott volt a kezében, akkor megragadta azt egy vasmarok, s a fülébe súgta egy hang:
- Ribeau!
Az az egy szó, az az egy tekintet elég volt a meglepett gályarabnak, hogy visszaváltoztassa azzá, ami igazán volt. Rablók, betörők vezére.
Nem volt mentség semmi hazudásban, egyedül az éles késben.
Az egykori gályarab kemény ember volt, izmai olyanok, mint a kötél, s mellé egy zsonglőr ügyessége. Hirtelen eldobta a kezéből a kulcsokat, s felrúgta a lámpást, sötét lett, aztán magával rántotta az ellenfelét be a pincébe: az elszabadult nehéz kapu nagyot dördülve csapódott be utánuk.
Azután csendes maradt az udvar és sötét.
       
Temetvényi Ferdinánd ezen a mai napon elmondhatta magáról, hogy ő a legboldogabb ember a világon. Meg volt elégedve mindennel, ami ezen a planétán történik - s azonkívül saját magával.
Komolyan hitte, hogy ő a lefolyt eseményekben tettleges részt vett, s nagyra becsülte magát, mint finom diplomatát. Az a legirigylésreméltóbb ember, aki el tudja magával hitetni, hogy az ő érdemeit minden lélek olyan nagyra becsüli, mint saját maga: akinek nincs egy olyan varázstükre, mely a szemébe mondogassa, hogy bizony te, édes barátom, csak azért vagy nagy ember, mert a nagyobbak mind lefeküdtek körülötted, s te éppen akkor felálltál. A magyar konzervatív mágnások mind visszavonultak a közpályáról, az ország sorsát intéző hatalmaknak nem volt válogatásuk, azt fogták meg, ami ott maradt és kínálkozott. Ő azonban mindenből kapitálist csinált, amivel önbecsülését felgazdagíthatta. Nagyra volt azzal az államférfiúi fogásával, hogy Illavay kineveztetését a Felvidék kormánybiztosává nem kézbesítette; sőt, azt az embert, aki a földnépe előtt valódi orákulum volt, átküldte a föld túlsó felére. Ha az itthon marad, s a népfölkelést idejében szervezi, azáltal feltartóztatja a Rózsahegyi-szoroson betörő muszka hadoszlopot, ezáltal Panyutinye tábornok elkésik a zsigárdi ütközetből, ahol az ő megjelenése döntötte el a csata sorsát, ezáltal Görgey előtt megnyílik az út Bécsig; ezáltal Paskievics haditerve szétfoszlik, s most a magyar hadvezér diktálja Bécsben a békeföltételeket! Óh, de sokszor elhistorizálta ezt Ferdinánd gróf az asztalánál jól ebédelt tábornokoknak. Maga is hitte már, hogy ő nyerte meg a hadjáratot. A maga részére csakugyan megnyert mindent, amit csak álmai valaha eléje kápráztattak. Az úrbérváltságra kapott előlegül oly összeget, mellyel legsúlyosabb terheit letörlesztheti, s a régi családi fényt visszaszerezheti. Az ő ajánlatára lett az ifjú Opatovszky a gondnokság alul fölmentve, birtokaiba visszahelyezve és bárósítva, előre lekötve magát Pálma grófnő jövendőbeli férjeül. A hajdani Bercsényi birtok, a ,,kiskirályság", íme, tehát újra egyesül. Azok a művészi tájképek, amik a címerterem falait egész magasságaikban elfoglalják, nem csak műbeccsel fognak bírni. Nem ideális képek; ez mind a mi birtokunk! A két címerből egy lesz; a halfarkú szirén s a három búzakalászt tartó medve egy mezőbe kerülnek. Szebb összepárosítást képzelni sem lehetne, egy szirén meg egy medve. Hogy Pálma boldog lesz-e a házassággal? Ugyan ki nevettetné ki magát ezzel a kérdéssel? Vajon kérdezik-e a főrangú kisasszonytól, mikor beadják a kolostorba, mikor fölvétetik vele a fátyolt, hogy boldog lesz-e az ő mennybeli vőlegényével? Ne nevettessük ki magunkat! Ebben a tekintetben minden ember arisztokrata. Van-e rá eset a világon, hogy egy telkes gazda egy zsellérnek odaadja a leányát? Pedig azok csak parasztok, s egyforma szűrben járnak. Hát a magasban mért lenne másképp? Nézzük végig az ősök képeit, egész hosszú sorban. Nem arról volt-e nevezetes az az aranygombos pálca Temetvényi András kezében, hogy azzal szokta a feleségét megdöngetni. Mégis boldogul éltek együtt. Hát ennek a szép halavány asszonynak az ölében az a kis öleb nem arról emlékezetes-e, hogy mikor a szép nő a rút férjet meg akarta mérgezni, az öleb belekóstolt az ételbe, s elárulta kínvonaglásával a veszedelmes titkot. Hanem azért derék házaspár volt az! Hát az nem köztudomású dolog-e, hogy ez a ragyogó, piros arcú, kék szemű hölgy itt, a szép Florisdorf őrgrófnő, aki itt két férfikép között mosolyog le ránk, e kettő közül az ifjabbat szerette; de ahhoz nem adták, mert az öcsnek csak apanázs járt; a majorescóé volt a birtok, az pedig félszemű volt és sánta. Ehhez adták. Aztán, hogy jöttek ki egymással hárman? Az a gyóntató atyák titka. Vagy álljunk meg a legutolsó pár előtt: ez Ferdinánd gróf és elhúnyt neje. Akárhogyan hízelgett is a festő, azt nem bírta eltussolni, hogy a gróf az arcképen negyvenöt esztendős, a neje pedig harmincnyolc. Ily korukban keltek össze. Ez már csak nem volt ifjúkori ábránd. Mégis milyen jól éltek egymás mellett. A példa hatalmas!
Eleinte ugyan Pálma ragaszkodott a ,,marotte" -jaihoz, s ha Illavay azonnal visszatér, amint Angliában megtalálta a gyémántok egy részét, még nagy zavart csinálhat; de, amint az osztrák nagykövet értesüléséből megtudta Pálma, hogy Ferenc utánament a gyémántok többi részének Amerikába, megbosszankodott rá: ,,a bolond!" Nem ér az semmit az embernek, olyan hosszú időre elhagyni a menyasszonyát; ha csupa Kohinoorokról és Sancy-gyémántokról van is szó.
Most már aztán az idő és az elszokás kigyógyítá a leányt e bolondságából. Talán egyéb is. Megesik az a grófnékon, akik sejtik családjuk közel romlását, hogy szentimentálisokká lesznek, s olyankor aztán ábrándoznak a csöndes zsindelyfedelű házról, amelyben a háziasszony a cselédekkel fonat, s maga meg spékeli a nyulat, amit az ura lőtt a mezőn, s reggelenként megöntözi a sárgaviolát meg a rozmaringot az ablakban; - hanem aztán amint egyszer valami véletlen szerencse visszaadja az elvesztett gazdagságot, megint felébrednek a nemes szenvedélyek, s az álmáról nem beszél többé senki.
A találkozás, íme, milyen simán folyt le. Ferdinánd gróf kissé húzódott tőle. Azt hitte, ez a nyers, durva ember szenvedélyesen fog kitörni, s azzal - csak magának fog kárt tenni. Hanem hát mérsékelte magát. Hiszen van neki esze. Átláthatja magától is, hogy ami lehető volt félév előtt, az most már képtelenség. Ha az ujján volna is már a jegygyűrű, neki magának kellene azt visszaajánlani. Vannak nagy változások, amik a legtörvényesebb eljegyzést is megsemmisítik. Ilyen főleg az, ha a vőlegény valami olyan dolgot követ el, amiért börtönbe juthat. S a kérdésben levőnek van ilyen dolga. - Pálma grófnő azt meg is mondta már neki, s annyira magába szállóvá tette ez urat, hogy az ebédre sem jött át, okosan tette. Szépen el fog tűnni innen, s aztán ott ragad a maga völgyzugában, mint sokan mások, akik nagy dolgokról ábrándoztak.
Pálma pedig kap egy olyan férjet, aminőt csak különös kegyképpen imádkozhatik le valaki magának. Egy akarat nélküli bábot. Aki fölött egy okos asszony korlátlanul uralkodhatok. Az asszonyok aztán meg tudják maguknak szépíteni az életet. Az eszes asszonyt soha se kell sajnálni. Tesz az a szíve bajáról.
S milyen jól fog illeni az a két kép egymás mellé, a családi képek hosszú sorában.
Ferdinánd gróf hosszasan elnézegette Pálma arcképét. Milyen bizarr szeszélyei vannak ennek a leánynak! A festő előtt annyira lesütött szempillákkal ült, hogy csaknem alvónak látszik. Hasztalan kérték, hogy engedje magát nyitott szemekkel lefesteni: azt mondta: ,,Én bizony nem fogok századokon keresztül minden bámuló pimasznak a szeme közé nézni". Így pedig olyan, akár egy alvó.
Odakünn a faluban megcsendült a lélekharang.
E harangra mintha villanyütés rándította volna meg Temetvényi idegeit. Összerezzent tőle.
S e percben úgy tetszett neki, mintha az a kép egészen lecsukná a szempilláit, s nem egy alvónak, de egy halottnak a képe volna.
A lélekharang pedig egyre szólt: nagyon hosszú verset kongott. Temetvényi izgatottan járt fel s alá a szobájában. Meddig szól még az a harang? Valahányszor rátekintett a képre, úgy tetszett neki, mintha annak húznák azt a csengettyűt! Mégsem hagyják el?
Aztán mikor már elhagyták is, még mindig azt hitte, hogy egyre hallja.
Egészen fel volt izgatva e harangszó által. Mindig későn szokott fekünni. S mikor nagyon fel voltak az idegei hangolva, nem tudott mást csinálni, mint elővette a pasziánszkártyát, és rakta vele a nagy napóleoni haditerveket.
Most is ahhoz folyamodott, s leült a pasziánszkirakó asztalkához. Senkije sem volt, akivel beszéljen. - Mindig be tudta tölteni magamagával az egész világot.
De ezúttal ez a neutralizáló fásult mulatság sem bírta elzsibbasztani az idegeit. Az a balsejtelmes lélekharangszó kizavarta önző elégültségéből, s valami elcsillapíthatlan nyugtalanságot költött a szívében.
A feje fölött levő szobában lépteket vélt hallani; pedig ott nincs más, mint a régészeti múzeum.
Lenn a faluban a kutyák dühösen ugattak minden udvaron. Egyszer ki is nyitotta az ablak tábláit, megnézni, hogy nincs-e tűz a faluban. Szép csillagos éj volt.
Hideg volt a szobában, a kandalló tüze egészen kialudt. A komornyik dolga lett volna bejönni, és hasábfákat rakni rá. Különös, hogy egész este be nem jött se ő, se az inas, se a hajdú a szobába.
Meghúzta a csengettyűzsinórt, hogy valamelyiket beidézze, hogy rakjon új tüzet a kandallóban, s segítsen levetkőznie. Senki sem jött.
Újra és ismételve csengetett, utoljára a kezében maradt a csengettyűhúzó; de azért senki se jött be.
Ekkor türelmetlenül kelt föl, s maga ment át a komornyik szobájába.
Annak az asztalán már fogytig leégett a gyertya, s csak a bélkanóc lobogott még a tartóban. E föl-fölpillogató lángnál ott látta a pamlagon elnyúlva a komornyikot, egész felöltözötten, a feje alantabb volt, mint a lábai.
Odament hozzá, s megfogta a karját, nagyot rántva rajta, s a nevét kiáltó a fülébe. Az nem ébredt fel.
Megrázta két kézzel; felemelte; - az visszaesett megint, s tovább aludt.
Egy pohár vizet keresett, s azzal az alvó arcába fecskendett. Nem bánta az azt se, csak aludt.
A komornyik szobáján túl voltak az inasok alvói: ott kellett az egyik vadásznak is lenni, aki a grófot utazásaiban kísérte. Amint a gróf a befelé nyíló ajtót fel akarta tárni, annak valami akadály állt az útjában, amit csak nekivetett vállal bírt nehezen eltolni az ajtóval. Maga a vadász volt az. Nyilván ki akart jönni az ajtón, s ott összeroskadt. Az inas ott volt az asztal mellett, ami tele volt szórva kártyákkal; de igen rossz helyzetet választott magának, a teste a földön feküdt, a lábszárai pedig fenn voltak a széken, szemei és szája nyitva, úgy aludt. Egy szolgába sem lehetett lelket verni.
Temetvényi kezdett rémüldözni. Itt valami nagy baj van! Visszasietett az olvasószobájába, s a titkos szekrény ajtaját felnyitó; annak a gépezete, mint tudjuk, jelt adott csengetéssel odalenn az őrszobában. Ott ezúttal hat csendőr volt elszállásolva, a másik hat az őrmesterrel a kapu alatti vártaházban volt elhelyezve.
Azoknak sem hallatszott semmi neszük. Talán nem szól a csengettyű?
A gróf újra felnyitotta a rejtekajtót, kétszer, háromszor játszatta a titkos gépet, s aztán hallgatózott, hogy szól-e a csengettyű oda alant?
Megszólalt az: de nem az oda alant, hanem a lélekharang odakünn. - Ez volt a másodszori jeladás: rövid, hirtelen félbeszakított.
Temetvényi azt hitte, hogy érzékei hallucinálnak. Mi volt ez a második harangszó?
Hallgatózott. - Künn a faluban egész pokoli kórusban üvöltött valamennyi házőrző eb. Idebenn pedig a nagy zenélő óra kezdett rá egy kísértetes melódiát a ,,Fekete asszony"-ból. Éjfél után járt az idő. Azután megint olyan csendesség támadt az egész kastélyban, hogy a halálóra-bogár ketyegését meg lehetett hallani a táblázat közt.
Most az érzékzsibbasztó csendet egyszerre egy dördülő csattanás riasztá fel. (A pinceajtó csapódott be a két küzdő után.) A gróf kifutott az előtornácba, ahol egész éjjel szokott égni a nagy függőlámpa. Most mély sötétség fogadta ott a kilépőt. Ki oltotta el ezt a lámpát? Ezek a cselédek, akik itt mélyen alusznak, nem tehették.
A nyitva hagyott ablakon át hűs szellő csapta meg arcát. Észrevette, hogy egy ablak is nyitva van. Odament, s még jobban meg volt lepve, amint az udvart is sötétnek találta: ott is eloltották a lámpát.
- Héj! Csendőr! - kiálta alá.
Szavára csak egy következetesen ütenyt tartó horkolás felelt. Elborzadt; mi van itt? Arra az előbbeni dördülésre minden élőlénynek föl kellett riadni álmából, aki csak a kastélyban lélegzetet tud még venni. Tizenhárom csendőr, négy kocsis, hat lovász, két falkár, a szakács és a kuktái, kertészek, inasok, fehércselédek hova lettek mind?
Hát Cousin?
Hát a vendég?
Egy percre az a gondolat borzongatta végig egész testét, hogy vajon nem Illavay mérgezte-e meg bosszúból az egész házat? Kezdett hitelt adni ennek az ötletének. Az ilyen emberek képesek mindenre. Akit ellenségüknek tartanak, az ellen minden fegyver jó. Azért nem jött fel maga az ebédre! - De hol van Cousin?
Cousin szobája ott volt a közelben. A gróf visszament a termeibe, s aztán egy kétágú gyertyatartóval a kezében sietett végig a folyosón Cousin ajtajáig.
Azt egészen nyitva találta, be sem volt téve.
Már az előszobában meglepte az, hogy a pamlagon egy kétfelé nyitott útitáskát talált, mely minden útra szükséges szerekkel tele volt rakva. Útra készül ez tán?
Azután benyitott a szobájába.
Az ágy meg sem volt vetve, s Cousin maga nem volt sehol, mindenféle apró kis benyílókban kutatott utána; nem akarta elhinni, hogy ő nincs itt.
Ekkor véletlenül az íróasztalára tekintett, s meglátott azon egy félig összehajtott útlevelet.
A gróf, mint kerületi főnök, útlevélosztási joggal bírt, s titkárjának felügyeletére voltak bízva az általa aláírt űrlapok és a hivatalos pecsétnyomó.
A gróf felnyitotta az útlevelet, s csodálkozva látta, hogy az egy olyan névre szól, amelyet ő sohasem hallott; hanem a leírás egészen Cousin személyére illik, az ő sasorra, a fekete haja, középen elöl egy ősz hajtincs, a forradás a száj balszegletén, a görnyedve hordott nyak, beszéd közben az sz-t s-nek selypíti. Ez ő. Utazik feleségestül. Hát az ki lehet? Sárgaszőke haj és fekete szemöldök, fehér arc, közepén egy fekete lencse. A Temetvényiek családi anyajegye: épp olyan hitelesítő családi jegy, mint a Batthyányak bal lapockáján az eper-szeplő. Ilyen arc csak egy van a világon.
De hát álom ez!
A gróf hevesen kutatott tovább, kirántotta az íróasztal fiókját, s ott azután talált ismét valamit. Egy egész csoport üvegcsét, amikre kívül egy halálfős etikett van ragasztva. A kinyitott fiókból eláradó nehéz szag eláruló az üres üvegek tartalmát; azokban mákony volt. De ami még jobban megrémíté a grófot, az egy csomó szivar volt ebben a fiókban.
Pálmának ,,mai nap" az a szeszélye jött, hogy ő szivarozni akar. Atyjának izent, hogy küldjön neki igen könnyű, hölgynek való szivarokat. Volt egy fajta ilyenféle a gróf gyűjteményében; valami világos színű, sárga szeplőkkel; Cousint kérte föl, hogy keresse ki azt, s küldjön belőle Pálmának.
Ha Pálma ezeket szívta, akkor most ő is kábultan alszik. Temetvényi őrült rémülettel ragadta fel a gyertyatartót, s futott vissza a saját termeibe. Mikor a szobájába ért, s hirtelen feltekintett, maga előtt látta azt a rámába festett halavány arcú képet, azokkal a lesütött szempillákkal.
- Ébredj fel! - ordíta rá önkívületben, mint ahogy álmában szokott kiáltani a vízióktól kínzott. - Az a kép nem akart felébredni szavára!
Ágya fölött egész arzenál volt fegyverekből: pisztolyok, kardok, egy tigrisbőr fölé aggatva.
Mohón szedte le a lőfegyvereket mind, s odarakta sorba az asztalra. Megvizsgálta őket, a lőkupak mindegyiken rajta volt.
Az már most világos volt előtte, hogy minden ember el van altatva itt a kastélyban. Egy villámgyors gondolat azt is megfejté előtte, hogy miért hagyták őt magát ébren? Azért, hogy legyen, aki megmondja, hogy hová van elrejtve a tegnap érkezett egy millió forint.
Idebenn nem lehet senkit felkölteni. Illavayt magát a mandarinnal kábították el bizonyosan.
Temetvényi felszakította az ablaktáblákat: a faluba akart jelt adni. Ha meghallja a nép a lövöldözést, ide fog seregleni. Hiszen jó nép az, hűséges és bátor.
Most következett azután, hogy rémülete a körme hegyétől a haja száláig elzsibbassza minden idegeit.
A lőfegyverek közül egy sem akart elsülni. Pisztoly, puska, amivel ki akart lőni az ablakon, mind csütörtököt adott. Amint leszedte róluk az elcsattant gyutacsokat, akkor látta, hogy mi a bajuk, valamennyi kupakcső közepébe vékony vaspeckek vannak verve, ezeket puskaműves nélkül lőképesekké nem lehet tenni.
,,Belzázár parittyái nem adnak magot!"
A rémülettől elbódultan állt a nyitott ablak előtt. Ha hirtelenében rányitja az ajtót valaki, kiszökik az ablakon át a várárokba.
A faluban mély csend volt már. A tizenkét órát nem kiáltja az éji őr: az a lelkek órája. A kutyák is elhallgattak.
Hanem lassankint mégis támad valami megnevezhetetlen zsibongás: mintha föld alatt küzdő emberek zagyva kiabálása volna, tompítva vastag boltozatok által; rostélyos pinceablakokon át üvöltő emberi ugatás: káromkodó szitok; egyre hangosabb, rémületesebb.
Mi van itt a lábai alatt?
Kik ezek? Honnan jönnek ide? A kincseket akarják megkapni?
Ugyanazok, akik már egyszer itt voltak; akik kiűzettek innen! S van közöttük egy átkozott; egy bestia, akinek még az arany, a gyémánt sem elég, aki magát a csillagot akarja letépni.
A rémület a düh magasságára lett felfokozódva e gondolattal. Mikor a szarvasbika megfordul, és embert öl.
Temetvényi Ferdinándnak eszébe jutott, hogy valaha ő híres tőrvívó volt, s az egyenes karddal veszedelmesen tudott bánni. Levette a szegről a spádéját. Törjenek ki azok onnan a föld alól, s rabolják el a kastély minden drágaságát, de azt az egy kincset nem adja nekik oda ingyen. Oda fog állni a leánya ajtajába, s ott próbáljanak vele egyenkint megvívni.
Hogy ezt az egyetlen leányt egész életére boldogtalanná fogja tenni, ettől a gondolattól még egy álma se lett nehezebb soha; de, hogy ezt a leányt meggyalázzák, azért az életét volt kész a sorompókba vinni. Ha azt látja, hogy meg nem védheti, akkor meg fogja őt ölni.
Sietett. Az a moraj odalenn egyre fenyegetőbbé zavarodik. Baljában a karos gyertyatartóval, jobbjában a meztelen egyenes karddal sietett a hosszú folyosón végig. Mindenütt sötét volt előtte, csak a mellékfolyosó-ága bekanyarodásnál vette észre, amint a csigalépcsőhöz ért, hogy azon egy férfialak közeledik fölfelé. A sötétben nem vehette ki az arcát.
- Ki jön ott? - kiáltá rá, fogvacogástól aprózott hangon.
- ...Illavay - hangzott fel onnan alulról.
A nagy buksi fej kiemelkedik a sötétségből a világosság körébe.
- Mi van ebben a házban? - hörgé a gróf, szorongó hangon.
- Egy rablóbanda.
- Hol vannak?
- Itt a pinceüregben. Jól bezárva. Ki nem jöhetnek.
- Látta ön Cousint?
- Tőle jövök.
- Hol van?
- Ott a pinceajtón belül.
- Mit tett vele?
- Elvettem a fegyverét, és megkötöztem.
Ferenc megmutatta a grófnak azt a veszedelmes orgyilkos fegyvert, ami neki volt szánva.
- Jól védte magát, erős ember volt. Pihent gályarab, erős.
- Gályarab?
- Volt gályarab is, s lehetett volna a gróf veje is. Forgandó a sors.
- Hol Pálma?
- Úgy hiszem, hogy szobájában van, és alszik.
- Odamegyek felkölteni.
- Hagyja azt, gróf úr. Nagyon jól alszik. Bizonyosan tudom. Mikor azt az ön hűséges emberét egészen védképtelenné tettem, akkor elkezdett a fickó röhögni, s azt mondta nekem: ,,Te pajtás! Legalább ha én nem vehetem hasznát annak a rossznak, amit kifőztem; vedd te hasznát. A grófnő mákonyozott szivarokat szítt, mind az történhetik vele, aminek az éjszaka a keresztapja. Szánd meg a vőlegényét!"
Temetvényi a fogait csikorgatta dühében.
- Nem hagytam tovább beszélni: betömtem a száját.
A gróf valami hála formát rebegett; mint a rossz adós, aki fizetni nem akar, de váltót adni, arra kész: olyanformát dadogott, hogy ,,az isten hozta önt most ide".
Erre a szóra Ferenc szívében felkavarodott a méreg: ,,Ha te az Istenről beszélsz, én mindjárt megtagadom őt, és rád eresztem Zsiborák hadát!"
- Jöjjön velem vissza a szobájába, gróf úr; ott majd elmondom önnek, hogy mi hozott engem ide, s mi sors várt önökre itt. Most már legyen nyugodtan. A banda úgy be van zárva a kelepcébe, hogy semerre ki nem menekülhet: a parasztjaink őrzik őket addig, amíg a csendőrök felocsúdnak a mákonyálomból. A lépcső ajtaját bezártam. Biztosan vagyunk.
Bevitte a grófot a szobájába magával, s felszította a kandallójában a tüzet.









Jókai Mór: Akik kétszer halnak meg


Hű szolgálatok jutalma
Hajnalodott már, mire Illavay előadása véget ért.
Messze az elején kellett azt kezdenie, hogy megismertesse a gróffal az egész messze ágazó machinációt, melynek zsákmánycélját az ő várkastélya képezte.
Temetvényi azalatt hol fázott, hol izzadt: valóságos lázparoxizmus volt rá nézve mindezt végighallgatni. A borzalomhoz járult az önvád is, hogy ennyi veszélyt saját maga ágyazott be magánál, a házába fogadott kalandor iránti vak bizalma által, akit minden titkába beavatott, s aki előtt házának semmi rejteke nem volt zárva. Íme, megkapta a feleletet arra a kérdésre, hogy ,,Ugyan mi oka lett volna Cousinnak itt maradni, ha cinkosa lett volna Zsiboráknak, miután azok már a gyémántokat ellopták?". De még milyen ördögi módon jó oka volt tovább is itt maradni. A hideg borzongott végig a tagjain, annál a gondolatnál, hogy ha ez sikerült volna!
Majd meg a hőség ütötte ki a homlokát, ha arra gondolt, hogy ebből az esetből majd nevezetes bűnper fog kerekedni, s ebben a Temetvényi grófok és grófnők neve emlegetve lesz. Hogy a főbűnös Pálma elleni vakmerő tervét be fogja vallani, s ez a név, ez a vallomás minden hírlapon át fog henteregni. Az ő leányának a neve egy gályarab által örökíttetik meg az ,,új Pitaval" krónikáiban. Hogy nem tudta ez az Illavay megölni azt az embert tusa közben! - Még ebből aztán egyéb baj is lehet. - A gróf fantáziája az időközöket, amikben Illavay a bizonyító okiratokat keresgélte elő, kitölté illusztrációval. Ha Pálma megtudja a közhírré leendő bűnperből, hogy őt minő veszélyből szabadítá meg Illavay, mint egy angyal, mint egy Deus ex machina, s ha már akkor férjnél talál lenni: egy férjnél, akit már az első hónapban meg kell vetnie. Mi lesz ebből?
Illavay eléje rakta a Rokomozertől kapott leveleket, megmagyarázva azoknak titkos értelmét. Eltagadhatatlan bizonyítékok. Illavay ezeket nem fogja kiadni a kezéből. Ezek őnála kincseket érnek. A tartalmukra alig ügyelt már. Bosszantá, hogy a kalandor őt Belzázárnak nevezi leveleiben. Miért éppen Belzázár? Talán az ő kastélyfalára van felírva a ,,Mene, mene, tekel, fáresz"?
Még rajta ül a vulkánon, mely ott forr a lábai alatt, emberi ordítás tompa morajával, s hallja dübörögni a nehéz vasajtót, az ablakok vasrácsait ott a föld alatt: amiken a megfogott banda ki akar szabadulni - s máris tele van a szíve hipokritasággal. Annak az egy embernek a jelenléte elosztja szívéből a veszély miatti félelmet; tudja, hogy az képes őt megvédeni, s ezt az embert hogyan lehetne megcsalni, azt hányja-veti a fejében. Nagyon sokkal tartozik neki: - igen nagyon meg kell őt csalnia.
Mikor Illavay mindent elmondott, nagylelkűen nyújtá neki kezét a gróf, s megindulástól reszkető hangon mondá neki:
- Mivel hálálhatok meg önnek ennyi nagy jótéteményt?
Illavay pedig, igaz jenki módjára, mind a két kezét eldugta a két oldalzsebébe, olyan mélyen, ahogy csak lehetett.
A gróf még biztatóbban nyújtotta a jobbját, s variálta a kérdést:
- Mi jutalmat találhatok ki önre nézve ily nemes és hősi jó szolgálatokért?
Illavay most már elővette a kezét, azért, hogy leverje a kabátjárói a port, ami a kalandorral való küzdésben ráragadt; aztán fölállt a helyéből, s csendes hidegvérrel felelt meg erre a dühbe hozó kérdésre.
- Hát most - jutalmul - kegyelmes uram, fogasson el mint forradalmi kormánybiztost, ahogy utasítva van rá, s küldjön a haditörvényszék elé; kezében vagyok.
Temetvényi felpattant a helyéről.
Nagy sértés volt ez; a legnagyobb, amit szó kifejezhet.
,,Halálból megszabadítód vagyok; házadnak vendége vagyok; leányodnak jegyese vagyok; bűntől ártatlan vagyok; fogass el, és szolgáltass ki a vádlóimnak!"
Nagy sértés volt az, s azért igen nagy, mert meg volt érdemelve.
Egy ilyen sértő szóért, az az ős, aki ott a rámában az aranygombú botot tartja (a feleségverő), a leánya kérőjét élet-halálos bajvívásra hívta ki: most is ott lóg mind a két kard, amivel egymást összekaszabolták. De az egyik sem Ferdinánd gróf kezébe való. Őt nem nevelték bandériumvezető hősnek, hanem udvaroncnak; neki más volt a fegyverzete. Büszke arcot öltött, s mellére ütve, mondá:
- Uram! Az én családomban sohasem volt áruló. Az én házamnál a vendég elébbvaló, mint a király.
- Bocsánat! Úgy értettem, hogy fogasson el kegyelmességed - majd ha otthon leszek.
- Ön téved, uram. Ön engem félreismer. Én híve vagyok a trónnak, a kormánynak: ragaszkodom az új rendhez; de ha nekem azt parancsolnák, hogy fogass el egy embert, akit tisztelsz, becsülsz, szeretsz, odadobnám a miniszter lábaihoz a diplomámat, s azt mondanám: ,,Vettess fogságra engem! Én azt az embert megszöktettem!". És annyival inkább, mert önt nem vádolja senki. Mivel vádolná? Hogy a nemzeti kormány főbiztosa volt? Ön soha nem kapta meg e kinevezést. Távollétében hozzám küldték azt, s én ez iratot, amint a forradalom elbukott, azonnal megsemmisítettem.
Ez pedig nem volt igaz.
Hanem erre a valótlanságra volt egy kényszerítő oka a grófnak, és volt egy önkényt kínálkozó.
A kinevezési okmány most is ott volt a fiókjában; de azt nem adhatta oda Illavaynak, hogy ,,itt van; tetesd rámába vagy dobd a tűzbe, ahogy tetszik", mert akkor annak az első néma tekintete azt kérdezi, hogy ,,Ki bontotta fel azt a nekem szóló levelet?" Ha a gróf azt mondja: ,,Én tettem! Kerületi főnök, jogom volt rá", akkor ez már hűtlenség, árulás. - Ha pedig azt mondja: ,,A leányom tette, az eljegyzett mátka. Joga volt hozzá", akkor meg vége a semmitnemtudás szerepének, igazat kell mondania: ,,Elfogadtalak, jól tudva, helyeselve, leányom vőlegényeül, amikor azt hittem, hogy te lész a nagy ember; kiadok rajtad, s kicseréllek az öcséddel, aki valóban az lett, ami te lehettél volna". Tehát azt a veszedelmes okmányt nem ajándékozhatta oda megszabadítójának. - Ez volt az egyik ok, hogy nem tehette. Azonkívül éspedig, az sokkal jobb, ha ez az okmány a mostani jó helyén van. Ezáltal ezt a keményszájú nagy fejet még tovább is kapicányon lehet tartani. - Ez volt a másik ok, hogy nem akarta tenni.
Illavay arca különös gúnymosolyra derült föl.
Azt hányta meg magában, hogy vajon hát a kettő közül melyik hazudik: az apa-e, vagy a leánya?
Ferdinánd gróf kenetteljes hangulatra határozta el magát, oly áhítatos arcot öltött, akár egy próféta. Odalépett Ferenchez, s minthogy annak a két keze ismét az oldalzsebekben tűnt el, a karját fogta meg - és szólt - érzelemtől áthatott hangon:
- Uram! Legyen ön meggyőződve afelől, hogy az apja házánál nem volt ön jobban szeretve, mint az enyimnél. És ha volna még egy leányom: azt önhöz adnám.
Ferenc nagyot lélegzett. Tehát mégis az apa hazudott, nem a leánya!
A leány hitte, amit mondott.
Ez a másik pedig nem tehet róla, hogy nem sikerül neki az igazmondás. Annyira diplomatának volt nevelve, hogy a hazudozás vált nála erénnyé, s tán akkor érzett lélekfurdalást, ha egyszer megesett rajta, hogy az igazmondás bűnébe keverte magát.
Ferencnek a lelke megkönnyebbült egy nehéz gondolattól, ami olyan volt, mint a beteg embernek a szájíze, hogy mindent keserűnek érez.
- Hát kérek öntől egy jutalmat, gróf úr.
- Ha tőlem függ, alá van írva.
- Egyedül öntől függ. Amit kívánok, abból áll: hogy mindebből a rémeseményből, ami itt most végbement, Pálma grófnő sohase tudjon meg semmit.
- Hogyan? Uram!
- Ő most alszik; amíg fölébred, addig a csendőrök is csak kiheverik a mákonymámorukat, s észreveszik, hogy kelletlen vendégek dörömböznek a pincében. Azokat aztán a kaszás, vasvillás parasztok segélyével majd békóba verik. Ön a csendőrfőnököt meg fogja kérni, hogy az egész rablóbanda-elfogás tényét vállalja magára. Úgy hiszem, megteszi azt a szívességet. Az én nevem ne forduljon az egész esetnél elő. Azt az embert, aki nekem a betörést feljelentette, kímélni tartozom. Azért mindezeket a leveleket, amiket a kalandor őhozzá írt, beledobom a kandallóba. Még csak nyoma se maradjon annak, hogy valaha egy gonosztevő agyában ily tervek szülemlettek. Pálma grófnő nevét bele ne keverje senki a förtelmes bűnperbe.
Ferdinánd grófnak erősen kellett a fogait összeszorítani, hogy el ne érzékenyüljön. Legtitkosabb óhajtásait siet ez ember megvalósítani: még amitől jövőben rettegett, attól is megszabadítja.
Azok az utálatos levelek ott hamvadnak már a lángtól felragadva a kürtőbe. Nem lesznek kinyomtatva ország-világ olvastára. Nem fogja azokat olvasni maga a szép ,,Szulamith", mikor már egyszer asszony lesz. - Nagylelkű ember! El akar enyészni egészen hajdani kedvese emlékéből.
No, ezt a kívánságát könnyen lehet hát tejesíteni.
- Biztosíthatom önt felőle, hogy úgy lesz, ahogy ön kívánta.
Most már mégiscsak el tudta fogni az egyik kezét Ferencnek, hogy megszorongassa.
- Még nem mondtam el minden kívánságomat.
A gróf szepegni kezdett.
- Miután Opatovszky Kornél nekem unokaöcsém és gyámoltam, annálfogva azt kívánom, hogy a birtokai átadásánál én mindenütt ott legyek, hogy érdekeit megvédelmezzem. Ugyanez okból azt is kívánom, hogy minden, a közte és Pálma grófnő között kötendő házasságnál előforduló szertartásokhoz engemet is meghívjanak. Én akarok a vőlegény násznagya lenni.
A gróf elbámult. Mi ez?
Most aztán Illavay ragadta meg az ő kezét.
- Azt kívánom, gróf úr, hogy egészen úgy bánjunk egymással, mintha sohase jöttem volna e házhoz másképpen, mint hivatalos küldetésből.
Az arc elmondta a többit.
Ez meg akarja nektek mutatni, hogy nem vagytok képesek neki fájdalmat okozni!
Künn az udvaron trombitaszó recsegett. A csendőr hornista fölébredt, és elkezdte feltámadásra trombitálni a többi halott társakat. Talán a cselédek is életre térnek már.
- Tehát a viszontlátásra, gróf úr.
       
Pálma grófnő igen későn ébredt fel, s erős fejfájásról panaszkodott, a társalkodónőnek pedig még egyszer akkora volt a migrénje. Estig az ágyban maradtak. A szivarokat okozták.
Illavay, amint kocsit kapott, rögtön hazament.
Az elfogott rablókat erős fedezet mellett szállíták még az nap Lipótvárra.
Mikor este későn Pálma felöltözött, az atyjához sietett.
- Nos! Szólt veled? Mit mondott?
- Azt, hogy ott akar lenni az esküvődön, mint Opatovszky násznagya.
Pálma szemei lángoltak. Nem szólt.









Jókai Mór: Akik kétszer halnak meg


Hát még otthon
Mi vár rám otthon? - kérdezé magában Ferenc, mikor ,,bevégzett munka" után, fogadott szekéren kocogva, kis faluja tarka fedelű házait ott a csendes völgyben megpillantá, meg azt az oszloptornácos házat, amiről azt mondá, hogy ez a ,,miénk".
Amint a határba ért, már körülbelül megkapta a kóstolót erre a kérdésre. Azt látta, hogy a szántóföldei mind ugarnak vannak hagyva, most sem szánt rajtuk senki, pedig ehhez való idő volna, jó nedves a föld: majd beleragad a szekér a sárba.
A kertek alá érve, nem volt türelme a rossz gebékkel cammogni a kerékagyig érő latyakban tovább, hanem gyalog került fel a kertjén keresztül az udvarára.
És azt bizony nagyon okosan tette; mert így legalább volt, aki kinyissa a kaput a megérkező szekérnek. Egy cselédet sem talált az egész háznál; be volt zárva minden ajtó. Istálló, pajta, minden üres: mintha ember, állat mind kihalt volna.
Végre nagy kurjongatások után előbukkant valahonnan a padlásról (a haja tele szalmával, bizonyosan aludt) a Matykó. Egy félkegyelmű golyhó, akit Ferenc irgalomból tartott a házánál, s aki semmitől sem irtózott úgy, mint a dolgozástól, s hátbaütés nélkül el nem indult valahová.
- Hát hol vannak a cselédek, Matykó?
- Deb tudob - felelt a fickó. Két betű nem létezett az abécéjében, az m és az n, azok helyett következetesen mindig b-t és d-t használt.)
- Nem tudod? Hát hol a gazdasszony, aki a konyhán főz?
- Bost is csak főz.
- Hol?
- Az apáti tiszttartó konyhájád.
Érthető volt. A gazdasszony nem győzte hazavárni az urát. Azt hitte, hogy elnyelte a cethal. Elszegődött az ,,új" urasághoz. Ott bizonyosan jobb dolga is lesz.
- Hát az ifjú úr, az ispán, hová lett?
- Elbent Törökországba.
- Minek?
- Basádak.
Ez is jó. Az egész idei termést nincs kitől számon kérni.
- Hát a János, a hajdú?
- Beállt zsaddárdak.
Ez meg a legtermészetesebb.
- Hát a kocsisok meg a béresek hol vannak?
Már erre elkezdett a kretén nevetni. A nevetés alatt a nagy feje egészen kétfelé látszott nyílni a szája mentében, mint egy skatula, a tenyereit hol fel, hol le forgatva, mondá tutma hangon:
- Hát bidek a kocsis, beg a béres, ha didcs se ökör, se ló.
- Hát ki vitte el az ökröt meg a lovat?
- Hát a pléhgalléros úr. Ott vad az idstádcia róla bidd a bíródál.
Ezt már egészen értette Illavay. Pléhgalléros úr: ez valami kormánybiztos; ökröt, lovat elrekviráltak: a ,,térítvények" ott találhatók a bírónál.
Az megint igaz, hogyha se ökör, se ló nem maradt, akkor a cselédeknek is gondoskodni kellett magokról. Szent Mihály napja elmúlt, más gazda után kellett látniok.
Ez egészen tiszta munka.
- Hát a Káró kutyám hol van?
- Dagyod begtetszett a kapitágy urdak, aki itt volt kvártélyod. (Tehát távollétében bekvártélyoztak a házba valakit.)
- S az elvitte magával a kutyámat?
- Deb vitte, a baga lábád bedt utána.
Keserű jó kedvében ezt mondá Ferenc a Matykónak:
- Hát ugyan már miért nem hagytál te is itt?
Erre a félkotyó a nagy fejét még jobban a válla közé húzva, egész büszke önérzettel vallá meg:
- Bert deb kelletteb sedkidek.
Igazán nevetett rajta Ferenc. Mégis van egy klenódiuma, amit nem lophatnak el tőle, mert nem kell senkinek. - Hanem a kutyáját nagyon sajnálta. Hát már a kutya sem tartja meg a hűséget!
- S hol vannak a ház kulcsai? - kérdé a kreténtől.
Az száz ráncba húzta a homloka bőrét fölfelé; azután megint lefelé, hogy a bozontos haja előre-hátra mozgott bele, mint a babuka bóbitája. Keresett valamit abban a nagy üres pajtában, ami a fején belül volt. Azt hitte, hogy megtalálta.
- A kulcsok? A kulcsok? Azok bidd ott vaddak a bíródál.
Ferenc rögtön indult értök. Mikor a kapuhoz ért, a Matykó visszakiáltotta.
- Didi! Gyüjjön csak vissza! Deb a bíródál vaddak; hadeb a plébádosdál.
Aztán még egyszer visszakurjantotta az utcáról; megint más jutott eszébe.
- Nem is a plébánosnál vannak, hanem a nótárusnál.
Megtalálta aztán Illavay a ház kulcsát szerencsésen az árendásnál, aki a regálét bérlette.
Attól aztán megtudta a félév óta végbement dolgokat. Kezdhet mindent elöl, mint Robinson Crusoe. Hanem még a hozzákezdés előtt minél hamarább fel kell sietnie a székvárosba, s ott valami kommissió előtt igazolnia magát, hogy hol járt, ,,mikor az ég zörgött!", mert az itthon nem levők vagyonai egyelőre lefoglaltattak, s addig azokat bérbe sem lehet adni. Tehát ha még nem akar elkésni a rozsvetéssel, siessen tisztába hozni a dolgát. Cselédet kapni pedig nehéz lesz, mert a jóravaló legényeket mind elvitték katonának.
Illavay visszament a házához, s egyenkint felnyitogatta az ajtókat. Alig ismert a lakására. Tele minden szoba ott lakozott hivatlan vendégek ízékeivel; tele valamennyi szalmával, amiben vackoltak, s ami most áldott jó tanyája valamennyi egérnek; megüti az embert a bűz, mikor belép.
Első dolga volt kinyitni minden ablakot, s aztán kihordatni a szemetet a Matykóval, ami nem ment egy kis csendes fejmegkopogtatás nélkül.
Az ablakokban az egerek csináltak maguknak kényelmes tanyát, egymás fölé három-négy kontignációra fúrták a szegletekbe a lyukakat: egészen itthon tették magukat, nem is lehetett nekik rossz néven venni.
Estig tartott, amíg annyira ki tudta tisztogatni a szobáit másodmagával, hogy meg lehetett bennük maradni.
Akkor aztán eszébe jutott, hogy enni is kell valamit.
- Van-e valami a kamarában? - kérdé Matykótól.
Megijedt az erősen, s nagy szemeket meresztett rá.
- Hát éd akkor bit eszeb?
Volt ugyanis a kamrában még némi-némi krumpli és avas szalonna, amit a gazdasszony otthagyott, de azt Matykó egészen egy ember számára tartotta elégségesnek, s az az egy ember maga volt.
Illavay nagyot nevetett rajta. Amerikát látott ember nem jön egyhamar zavarba. Vele voltak mindenféle ördöngös készülékei, amikkel a jenki a puszta szigeten is tud magának lakomát csapni.
- No, hát csak gondoskodjál magadról, Matykó, s aztán eredj aludni; majd reggel felköltelek.
Azzal bezárta az ajtókat, s egyedül maradt. Milyen nagyon egyedül!
Még saját magát sem találta otthon.
Hozzáfogott a teafőzéshez, s elővette a Wothly-féle konzervbádogot meg a spirituszkatlant, s főzött magának gulyáshúst, olyan birkából, ami a Missisippi partján legelt. Kétszersültje is volt hozzá, csak fel kellett áztatni a forró vízben.
Milyen derék dolog az, mikor az ember nem szorul senkire. Aztán csendesen lakomázgatott egymagában, s gondolkozott egyről-másról, utoljára a vacsora végén, ahogy rendesen szokta, a megmaradt ételt összevegyítve kenyérmaradékkal, a bádog csészéjében oda akarta adni a kutyájának, s csak akkor tért magához, mikor a ,,Káró!" kiáltásra nem mozdult senki. Hisz a kutya is elhagyta.
Hanem ahelyett az ablakát karmolázta valaki. Hát ott ki akar bejönni?
A biz a kis cica.
Odament, kinyitotta az ablakot, s beereszté.
Szép kis fehér macska volt, egészen tiszta fehér, mint a hermelin, csak a farka piros és fekete, gyűrűnkint - mint a korallkígyó: olyan furcsa kis állat.
Egyszer valamikor, attól az első hűtelentől kapta ajándékba; kedvence volt: ott szokott mindig a karosszéke támaszkodóján ülni, mikor vacsorált, s az ágyában aludt, a lábánál fekve.
Hát ez nem keresett más gazdát?
Amint a nyitott ablakon át beugrott a szobába, üdvözlő kurrogással dörzsölte oda a nyúlánk derekát a gazdája lábaszárához, s aztán felugrott a karszékre, s elfoglalta a szokott helyét a támlányon.
- Hát te még emlékezel a régire?
Odanyújtott neki maradék ételéből egy falatot.
A macska nem azért jött: köszöni alássan; őróla van ennél a háznál gondoskodva szépen; nem éhes ő. A fejét odadörzsölte a felé nyújtott kézhez, s eltolta magától a húsfalatot. Azután odakuporodott Ferenc ölébe, s elkezdett dorombozni, ami a macskánál nagy lelki megelégedés jele: a szemeit lehúnyta álmosan. De azért ne higgyen a macskának, aki egérnek született. Egyszer csak kiugrik a cirogató kéz alól, egy perc alatt az almárium mögött terem, s a másik percben már jelenti fenyegető mormogása, hogy megfogta az egeret.
Odahozta az ura lába elé. Nem azért, hogy megegye, nincs rászorulva, hanem csak mulatságképpen: olyan bohókásan hajigálózott a szerencsétlen fogollyal, két kézre kapta, mint a babát, lefektette, fél kézzel megpofozgatta, futni hagyta, meg elfogta; egyszóval úgy bánt vele, mint a szép lány a bolond legénnyel; utoljára megvetette, el hagyta futni. Ez is megemlegeti majd, hogy valaha szép macskával csókolózott!
Azután felugrott a fehér cica megint a szokott helyére, s elkezdte az esti toalettjét végezni, megnyalta a kacsócskáit, talpacskáit, a fülén felül mosdott, utoljára elkezdte a körmeivel tépni a gazdája kabátját, amiért aztán a lábára ütöttek.
Azért aztán megneheztelt, s elbújt az ágy alá.
Maga Ferenc is fekünni készült. Egy éjjelt az úton töltött el a szekéren bóbiskolva; a másikon le sem hunyta a szemeit. Jól fog esni az alvás.
De milyen hideg az az ágy.
No - az csak attól van, hogy a vánkosokra mind friss cihákat húzott.
De nagyon hideg volt az az ágy: mint egy koporsó. - A kikosarazott vőlegény ágya ilyen koporsó.
Eddig, mielőtt álomra hunyta a szemeit, mindig volt egy kis rövid buzgó imája. Egy hálaszó, egy kérés, ahhoz a megfoghatatlan lényhez, akit nem ismer senki, de érez mindenki. - Most nem találta az imáját.
Óh, be hideg ez az ágy!
Egyszer csak felugrott hozzá az a kis fehér állat; ez a paródiája a tigrisnek, s odamászott hozzá óvatos léptekkel, korallkígyófarkát magasra csóválva s arany szemeivel a szemébe nézve. S addig nem hagyott neki nyugtot, míg a kezét ki nem nyújtá a paplan alól; ahhoz aztán hozzátörülte a fejét jobbrul is, balrul is, s azután odafeküdt a lábához a takaró fölé, karikába kuporodva.
Milyen furcsa a világ! Hogy a kutya, a hűség jelképe, elszegődik más gazdához, és a macska, akiről azt mondják, hogy tele van hamissággal; hozzátart híven. Az utolsó ismerős- egy egész elvesztett, idegenné vált világból!
És Ferenc lassankint megtalálta az imádságát, ami nélkül olyan nehéz elaludni. Volt neki mit meghálálni a megfoghatatlan nagy világszellemnek.
,,Mikor annyian szenvednek (és miket szenvednek!), akik nálamnál jobbak voltak; áldott légy, aki nekem azt adtad, hogy ne érezzek semmit."









Jókai Mór: Akik kétszer halnak meg


A kedélyes vőlegény
Mi, magyarok - azt már el kell rólunk ismerni a világnak, hogy egy dologban minden nemzet fölött excellálunk: - a parádécsinálásban.
Ha látta volna Makart, mielőtt hírhedett V. Károly bevonulását Antwerpenbe kartonra tette, hogy mi egy installáció Magyarországon! Az a parádé.
Még az ilyen szomorú időkben is sikerül az, mint amilyeneket most leírunk.
Az apátvári uradalom ifjú birtokosa jő Gargóvárra, kastélyának kulcsait Temetvényi gróf kezéből általvenni. Ez olyan eset, mint mikor Napóleon és Sándor cár összetalálkoztak: a régi ellenségeskedésből örökfrigy-kötésre.
A gróf saját négylovas hintaja hozza Apátváry Somát (vagy Opatovszky Kornélt, akinek így jobban tetszik).
Egész a gargói főutcáig szertelenül jókedvében van az ifjú úr. Mindenkire mosolyog, mindennek nevet, amit eléje hoz a fogadtatást rendező kéz. Mellette ül természetesen az elválhatatlan Koczur.
- Nézd, nézd! Ennél a malomnál ugrottam én le a lóról, ott szaladtam a bozótba! Hahaha! Látod azt a hórihorgas fickót, aki a zászlót tartja a kezében, ez fogott el. Dobj neki egy húszast.
Koczur nagyon okosan jegyzé meg, hogy ő nem szent Dávid, hogy egy húszassal harminc lépésről fejbe tudjon parittyázni egy Góliátot. Erre aztán Kornél szeleburdi módra markolt bele a satellese oldalán csüggő táskába, ami tele volt ezüstpénzzel, s egy egész marék húszast hajított a vivátozó nép közé. Azon aztán kacagott, hogy hogy kapkodják, s taszigálják érte egymást.
- Hát ez a sok fehérbe öltözött kisleány, aki itt most virágot szór a kocsimba. Bezzeg, mikor a kifordított atillában nyakamon kötéllel vittek fel a várba: nem virágokkal hajigáltak akkor. Jó napot, Ancsa! Szervusz, kis Marinka! Hahaha. Nézd, még diadalkaput is csináltak. Az van rá írva, hogy ,,Érted élünk, halunk". No, megállj. Ezért panaszt teszek a grófnál. Minek csinálták ki nekem a diadalkapura azt, hogy ,,Halunk"? Mikor ez németül azt teszi, hogy ,,gazfickó". Hahaha! Hahaha! De el ne nevesd magadat! Én egészen komoly képpel fogok panaszt emelni. Milyen derék tréfa lesz.
S aztán nem győzött a saját furcsa ötletén nevetni.
Pedig már itt volt a komoly pillanat, amelyben útját állta a felvirágzott hintónak a tisztelgő deputáció, élén a jószágigazgatóval (aki egyúttal majd az ő jószágigazgatója is lesz) meg a plébános urral. Ezektől mind üdvözlő szónoklatot kellett bevenni, s ahhoz komoly ábrázatot szokás csinálni.
Kornél azt is megpróbálta, de tönkrement kísérlete, amint a tisztelgő uraságok a kalapjaikat levették. A vezérszónok jószágigazgatónak rózsaszínű haja volt, és lila színű parókája hozzá. Valószínűleg egyféle színre volt az festve valaha mind a kettő, hanem idő jártával mindegyik más színárnyalatra fakult át, s az nagyon furcsa volt.
De még furcsább volt a beszéd, amit a szónok tartott az üdvözöltnek. Így még soha agyba-főbe nem dicsértek se egy hőst, se egy muzsikást, akinek a kocsiját emberek húzták lovak helyett. Kornél folyvást nyomta vissza a kitörni készülő nevetést. A rózsaszín hajú s lilaszín parókájú úr pedig annál komolyabban mondta. Mikor aztán nagyon vastagon ment már a magasztalás, Kornél nem állhatta ki tovább a dicsőséget, kitört a száján az az elfojtott hahaha:
- Hahaha! Menjen maga, nagy bolond! - S azzal lekapta a lilaszínű parókát a szónok fejéről, hogy az ott maradt a publikum közepett, mint egy sima tök, rózsaszín prémmel a tarkója körül. Persze, hogy erre a közönség kebléből is kitört az általános kacaj, s belezápult a szónoklat. Plébános úr is megszeppent, hogy most mindjárt az ő capuciumára kerül a sor, s elhallgatott a latin orációjával.
Kornél úrfi pedig most már kacagott egész kedve szerint, mint aki a legjobb élcet csinálta. Míg Koczur a kocsiban felállva, a kezébe kapott fövegével hadonázott, s nagy jucunditással kiabált: ,,Zseniál! Zseniál!?". Amit a tót asszonyok (zsena) arra értettek, hogy mármost ők is visítsanak.
Ilyen vidáman végződött az első fogadtatás.
Itt azután az urak is felültek a maguk hintójaikba (jószágigazgató úr visszakapta a parókáját), s vonult fel ünnepélyesen a várhegyre a díszmenet.
Odáig azonban egészen más kedélyfordulat vette elő az ünnepelt ifjút. A jókedv kitombolta magát. Elérzékenyült, áthatotta az az ünnepélyes trombitazengés, amely hintaja előtt járult. Érzé, hogy ez magasztos egy jelenet, s hogy nem csekély dolog ily jelenet hősének lenni. A vár fel volt lobogózva a kétfejű sasos sárga-fekete zászló mellett a Temetvényiek zöld-veres lobogóival; az út végig fűvel és virággal hintve. A kastélyban és az óvárban durrogtak a mozsarak. Ez meghatja az érző szívet. Az is lélekemelő látvány, mikor a kapubejárat előtt huszonnégy zsandár sorban tiszteleg, s a fegyvert az orrával parallel állásban tartja, mintha nyársat nyelt volna.
Kornél nagyon el volt érzékenyülve. Már a hintóból lesegítő komornyikkal kezet szorított, s azontúl mindenkit, akit útban talált, a legáhítatosabban üdvözölt, kívánva a jó napot jobbra balra mindenkinek, akinek nem is volt szüksége rá. A gróf új titkárjának, egy becsületes cseh beamternek úgy összevissza szorongatta a kezét, hogy az nem tudta mire vélni a dolgot, s érzékenysége annyira felfokozódott, hogy mikor a gróf elé lépett, megragadta annak a kezét és megcsókolta. Ami a grófnak nagyon tetszett.
Sokan voltak a gróf szobájában. Notabilitások. Ki tudja, honnan rekvirálta őket? Azoknak mind sorba bemutatta a gróf az ünnepelt vendéget. Az végtelenül örült egyenkint valamennyinek a láthatásán. (Soha hírüket sem hallotta.) Végül aztán volt még ott egy úr, akinek nem kellett bemutatni a vendéget: Illavay Ferenc.
Mikor Kornélnak a sok idegen pofán elkáprázott szemei ezt az ismerős arcot megpillanták, akkor egyszerre megteltek a szemei könnyel; odarohant hozzá, a nyakába borult, összecsókolta és zokogott.
Aztán csak annyit rebegett:
- Lássa, ugye?
Hogy mit lásson? És mi van úgy?
Még kezet is csókolt volna neki, ha engedte volna.
- Nagyon örülök, hogy ön is itt van - mondá Ferencnek, s hozzátette: - kedves urambátyám.
Ferenc csendes hangon viszonzá rá
- Mindenütt meg fog ön találni, ahol szüksége lesz rám, amíg élek.
Itt be kellett fejezni az érzékeny jelenetet, hogy a nemes vendég átvonulhasson saját szobáiba, úti köntösét szalonöltözékkel felváltandó. Tudnunk kell, hogy a katonai karriernek már vége volt: az egyenruha lemaradt róla: cum honore lépett vissza.
Még nem volt báró, a másnapi ünnepélyen kellett megkapnia Temetvényi kezéből a Lipót-rendet s az azzal járó birodalmi báró címet, s ugyanakkor eddigi gondnoka kezéből a birtoka számadásait. Még ezen a mai napon nem báró, nem nagy úr, csak vőlegény.
Az ebédre feljöttek a hölgyek is. Pálma grófnő ez alkalommal topázzöld ruhát viselt, s a haját rokokó feltornyozva és behajporozva, a nyakán az ismeretes gyémánt collier.
Ferenc azt mondta magában: ,,Ez a leány most nem szép. Lehet, hogy a ruha teszi, aminek a színe nem jól illik az arcához, vagy ez a hajdísz? Talán a gyémántok? Mindennél jobban ez az új kifejezés az arcon. Attól még az eszménykép is visszataszítóvá lesz."
Úgy tettek, mintha nem is látnák meg egymást. Egy hideg üdvözlet, egy főbólintás, egy meghajlás; az volt az egész.
Pálma homlokán olvasható Ferenc ezt a gondolatot: ,,Miért van ez az ember itt?". És Pálma olvasható Ferenc arcáról a feleletet rá: ,,Mert itt kell neki lenni".
S dúlt szívében valami. ,,Hát ezt az embert nem lehet megharagítani?" - Szívébe ütik a mérgezett tőrt, s visszajön mosolyogva: ,,nem fáj". - Az kell neki, hogy meg is forgassák a szívében a tőrt.
Majd Kornél úrfi is előkerült az átöltözésből. Hanem egy kis fátuma volt vele. Tanácsadója, Koczur nem jól választotta számára az öltözéket. Ő úgy okoskodott, hogy mikor egy magyar főúr megy leánynézőbe egy másik magyar főúrhoz, s egyúttal egy ősi birtok átvételére, hát ez olyan ünnepély, amihez okvetlenül antikgombos atillát kell fölvenni, rojtos nyakravalóval, s mikor aztán belép a terembe, akkor látja, hogy az egész társaság mind fekete frakkban és fehér nyakravalóban egyezett meg. Akkor aztán úgy érzi magát ezek között, mint egy kurrentált gonosztevő, s akivel csak összeakad, mindenki előtt kénytelen magát mentegetni, hogy miért nincs fekete frakkja és fehér nyakravalója.
Ferenc segít a védencét kiszabadítani a bajból.
- Egyedül ön találta el a korrekt öltözetet. Ez az igazi. Mi hibáztuk el valamennyien.
Ezzel a kisegítő ötlettel aztán visszaadta neki az önbizalmát. Lám, megmondta, hogy mindenütt ott fogja őt találni, ahol szükség lesz rá.
Annyira felbátorodott aztán, hogy a menyasszonyát is képes volt üdvözölni, félénk csókkal érintve a kezét. Azután a missnek is kezet nyújtott, s cordialisan hangoztatá hozzá:
- God dam, miss! - Szentül meg volt felőle győződve, hogy ez annyit tesz angolul, hogy ,,az Isten áldja meg!"
Hű satellese, Koczur aztán rögtön lefoglalta a misst, hogy Kornél annál fesztelenebbül társaloghasson Pálmával. A miss ugyan csak angolul értett, Koczur pedig németül is csak annyit tudott, amennyi a táborozás alatt a német fegyvertársakról reá ragadt; hanem azt azután produkálta állhatatosan minden alkalommal, s erős meggyőződése volt, hogy ha valaki nagyon rosszul beszéli a németet, azt az angolnak muszáj megérteni.
Ilyenformán elmulattatták egymást az egész ebéd alatt, s nagyon szellemdúsnak találta mindenik a másikat.
Pálma grófnő ez alkalommal meg akarta mutatni, hogy mennyi színésznői tehetség veszett el benne.
Ő félreértette Illavayt egészen.
Azon kegyetlen játék után, amit ezzel az emberrel ennél a háznál játszottak, annak, hogy ő ide ismét visszajöjjön, csak egy magyarázatát tudta találni.
Mert hisz ily kifinomított megkínzás után akárki is azt tette volna, hogy ennek a háznak még a tájékát is kerülje, s ha van szükségük a Temetvényi grófoknak meg az Opatovszky báróknak Illavay Ferencre, hogy vele együtt tanácskozzanak, azt izenje nekik, hogy keressétek fel ti az én szegény házamat! De nem, hogy leüljön még egyszer ehhez az asztalhoz, arra a helyre, ahonnan hajdani kedvese szeme közé nézett, s végigülje ott az egész leánynézői lakomát, s még azt is elvállalja, hogy ő legyen a násznagya az új vőlegénynek. Ez csak tüntetés, de annak sem jó. Mert azt nem hiszi el neki a leány, akárhogyan mutatja is, hogy őt olybá tudja venni, mintha sohasem látta volna. Hanem gonoszabb indok van mögötte. Illavay gyönyörködni akar abban a szenvedésben, amit Pálmának végig kell kínlódni ennek a nyomorultnak az oldalán! Tehát ne lásson semmit e szenvedésből. Más is el tudja titkolni azt, amitől a szíve beteg. Meglássuk, ki állja ki tovább. Illavay nem adta fel a sakkpartit. Csakhogy most mind a kettő úgy játssza azt, hogy az elvesztésre dolgozik.
Pedig nagyon félreismerte ezt a szívet, amiről azt mondá egykor: ha a gyémántjaim mind elvesztek is, a legnagyobb gyémántom megmaradt. Mert bizony az volt.
Ferenc lelkét nem foglalta el más gondolat, mint az, hogy ha már azt a nőt, akit szeretett, másnak adják (a sors kényszere ez), hát legalább kövessen el mindent, ami tehetségében áll, hogy az a másik ne tegye ezt a nőt tökéletesen szerencsétlenné.
Hanem hát nehéz azt elhinni, hogy ilyen jó emberek is őgyelegjenek még e tarka világban, ahol senki sem gondol másra, mint élvezetre, ha szeret; megtorlásra, ha gyűlöl.
Azért Pálma csak azért is tüntetett arcának új kifejezésével.
Ő volt a tréfakezdő, a mulatságos, a mellette ülő Kornélt magával ragadta derült kedélye: talált tárgyakat, amik azt érdekelték, semmiségeket, hiú mulatságok fölemlegetését: vadászatról, táncról, lovakról beszélt vele, s nevetett az ötletein.
Illavay ezalatt csak azon az egyen aggódott, hogy Kornél úrfi nagyon is sok hasznát veszi annak a körülménynek, hogy ötféle pohár van eléje rakva, s mindegyikbe más bort töltögetnek. Azokat ő teletöltve nem hagyja maga előtt. Pedig őbelőle a bor nem csinál okosabb embert.
Mikor asztalt bontottak, akkor Pálma maga is kezdte észrevenni, hogy a vőlegénynek nagyon keresztbe állnak a szemei, s azt indítványozta, hogy a feketekávét szolgáltassák fel a teremben. Ott ő maga leült a zongorához, s míg a férfiak a feketekávé mellé szivarra, pipára gyujtottak, Pálma művészi ujjai alatt megzendült az Erardiszárny. Beethoven szonátáját játszotta.
Kornél ott ült egy balzacon, s a feketekávé mellé még egy-két pohár curacaot is elköltött - sarkantyúnak; hanem a Beethoven zenéjének az a hatása volt rá, hogy elkezdett tőle sűrűn ásítozni.
Pálma észrevette a hatást, s nehogy a vőlegényét elaltassa, ahhoz az ötlethez fordult, hogy a klasszikus szimfóniák után egyszerre átcsapott egy magyar népdalba. Olyan jól tudott a zongorán magyar dalokat játszani, mint a cigány a hegedűjén.
Amint a magyar nóta megütötte a fülét Kornélnak, egyszerre kiment a szeméből az álom. Egészen más ember lett belőle. A fejét fölkapta, a szemei villogtak. Füttyöt vetett az ujjaival a levegőben. S amint Pálma rákezdé az ő ismerős nótáját, egyszerre felugrott a helyéből, két kezével a tarkójához kapott, s lassú magyar tánclejtéssel kicsosszant a terem közepére, s elkezdé utána danolni:
,,Boldog az a pillantás, melyben megláttuk egymást!"
Illavay tudta már, hogy mi lesz ebből. Onnan nézte egy szegletből ezt a jelenetet. Pálma meg őtet nézte.
Illavay egy ingó mozdulatot tett a fejével, mely annyit jelentett annak, aki meg szokta azt érteni, hogy hagyja ezt abba.
Csak azért sem.
Pálma most már a friss magyart kezdte verni.
Kornélnak erre eszébe jutott, hogy senki a csárdást olyan tűzzel nem tudja táncolni, mint ő, s elrikkantva magát, a két tenyerébe csapott, s rákezdte a kutyakopogóst egymagában.
Először csak egymagában, de azután szemébe ötlött, hogy van itten egy viganó is: s se kérd, se hall, derékon kapja az angol misst, s úgy körülforgatja, úgy megpörgeti, úgy felhányja a levegőbe, hogy az majd lunaticussá lesz rémületében, s amint kiszabadulhat, lélegzet nélkül esik egy karszékbe. A zene tovább dühöng. Kornélnak minden esze keringel már. A miss elfutott. Meglátja helyette a plébánost, azon is szoknya van, ölre kapja, táncba viszi, megforgatja, mintha táncosnéja volna. Koczur tele torokkal ordít közbe:
- Zseniál! Zseniál!
A plébános nagy nehezen kiszabadítja magát Kornél kezei közül; ,,sed non faciat sculptile!" - Illavay bosszús tekintettel húzta magát a szögletbe. Pálma látja ezt az arcán. - Csak azért is! - Nem bánom én ezt! - Még szilajabb nótákat ver. - A kedélyes vőlegény végtére megteszi azt a remek produkciót, amit csak válogatott lángszellemek ihletett percekben, mint a tánceksztázis legdaliásabb változatát szokták bemutatni, hogy egy szökéssel felugrik a zongora tetejére, s ott járja tovább a csárdást.
- Zseniál! Zseniál! - kiabál tapsolva Koczur. A gróf az ajkait harapja, és köhécselni kezd, a vendégek egy része hangosan nevet, a másik csak a markába. Illavay bosszúsan toppant a lábával: - Pálma pedig zongorázik tovább kedélyesen a vőlegénye lába alá; mintha ez neki nagyon tetszenék.
Ferenc otthagyja a termet.
Akkor aztán Pálma is abbahagyja a zongorázást.
Kornélt úgy kell a zongora tetejéről levenni Koczurnak. Egészen sápadt, s a haja szálairól csepeg alá az izzadtság.
A gróf int az inasainak, hogy vezessék föl az úrfit a szobájába.
- Nagyon erősek voltak a borok.
Ez a mentsége a számára.
- Jól áll ez a fiatalságnak - felel rá egy a vendégek közül.
- Tüzes vér van benne - toldja hozzá a másik.
Pálma pedig sietett a legbelső szobájába, s leveté magát a kerevetre. Szégyellt sírni.
,,Azért jött ide, hogy ezt lássa! - No, hát látta."









Jókai Mór: Akik kétszer halnak meg


Szaltó mortále
Kornél másnap reggelig aludt; addig nem lehetett belé lelket verni, akkor pedig nagyon rosszkedvű volt. Talán délig is elaludt volna, ha a mellékszobában vackoló elválhatatlanját, Koczurt fel nem kelti az éhség. Annak a csengetésére bejött a komornyik, s megkérdezé az uraságoktól, hogy mit parancsolnak reggelire: teát, kávét, csokoládét, hidegsültet? Amire Koczur azt felelé, hogy ,,olez!" (írva: ,,Alles").
Most azután mind a két fiatalúr fekete frakkba és fehér nyakravalóba vetette magát, s azzal ismét eltéveszté az etikettet, mert a többi uraságok meg mindenféle otthonias öltözetben vártak rájuk, illetőleg csak Kornélra, mert Koczurra nem volt semmi szükségük; azt felbiztatták, hogy menjen addig le az écurie-be a lovászmesterrel, s mutogattassa meg magának az angol paripákat. Kornél pedig úgy érezte magát Koczur nélkül, mint a kezdő úszó a kötél nélkül. De hát nélkülöznie kellett arra az időre, amíg a hivatalos ténykedés végbemegy, melynél csak a delegált személyeknek kell jelen lenniök.
Illavay jött beszámolni.
A hivatalos közegek, akik előtt ez végbement, a részletes kimutatások után, egyhangú magasztalásokban törtek ki a tízévi gondnoki kezelés fölött, mely által az apátvári uradalom kétségbeejtő szétzilált vagyonmérlege annyira súlyegyenbe lett hozva, hogy most már a konszolidált adósságok maradványait a jövedelemből könnyen lehet törleszteni, s az okszerűen berendezett gazdaság amellett még úri kényelmet is biztosít a földesura számára. Tíz év elég volt rá, hogy egy becsületes és hozzáértő ember kezében századok bűneinek és esztelenségeinek átokmaradványát kiheverje az áldott föld.
A hálaérzet Kornélra is elragadt. Egészen megértette, hogy nagybátyja mily nagy jót tett vele. Elérzékenyült. Örökösen a perc benyomása alatt élt. Elfeledte azt a dühöt, amit annyiszor éreztetett Koczur hátával, mikor gondnoka nem akart neki pénzt küldeni; hányszor felfogadta, hogy megöli azt a zsarnokot, mihelyt emberré felnő. Most aztán nem győzte simogatni a vállát, s ,,kedves bácsikájának" nevezte.
- És most következik a fődolog - mondá Illavay, egy kis vasládikót nyitva fel. - Itt vannak az apátvári uradalom úrbéri kárpótlási kötvényei. Ezek az állampapírok évenkint hatvanezer forint kamatot hoznak. Nagyon tanácsolom önnek, hogy ezeket a papírokat soha el ne adja. A földbirtokosra sokszor jönnek rossz évek: néha elemi csapások az egész jövedelmét tönkreteszik, olyankor nagy nyugalom egy ilyen biztos tőkepénz, ami sohasem veszhet el, s jó-rossz évben egyaránt meghozza a maga jövedelmét. Ami a földbirtokán lesz önnek jövedelme, azt tekintse a véletlennek, s azt fordítsa olyan kiadásokra, amiket nemes szenvedélyek követelnek; de a háztartását alapítsa e papírok jövedelmére. Hatvanezer forintból még Magyarországon is meg lehet élni.
Kornél úgy elérzékenyült e szavakra, hogy zokogva borult Illavay nyakába, aki hagyta ezt magán megtörténni.
A computus be lévén fejezve, az azt vezető megyefőnök megérinté a gondnoki fáradságért megszabandó tiszteletdíjat.
- Rokonok közt ennek nem szokott helye lenni. - Ezzel vágta ketté Illavay a kényes kérdést.
Aminek következtében kimondatott, hogy bizonyára aszerint Opatovszky Kornél úr holta napjáig adósa fog maradni Illavay Ferenc úrnak, olyan nagy tartozással, amit nem lehet letörleszteni.
Sietett is legalább a kamatokat lefizetni neki számtalan csókokban.
A hivatalos aktus után is ott maradt Illavaynak a nyakában. Tökéletes gyermek volt, belecsimpajkozott, vitte magával: nem bírt az örömével. Olyan kedves lett neki egyszerre a Ferenc bácsi. - Mit adjon neki?
Hát éppen szembetalálta a korridoron a menyasszonyát; amíg Ferenc bácsit karjánál fogva vitte magával.
Pálma grófnő ilyen korán délelőtti időhöz szokatlan nagy toalettben volt. Két színt játszó moire antique ruha volt rajta, Valenciennes-csipkékkel, hajában gyémántrezgők.
Azonban hát az urak is elég grande tenue-ben voltak, hogy vele szóba állhassanak. Illavay atillában, Kornél fekete frakkban.
Kornél rohanva állta útját mátkájának; Illavayt is magával remorquirozva.
- Ah, grófnő. Én a legboldogabb ember vagyok a világon. Egészen rangeirozva van a vagyonom. Palotám fénye, lovak, equipázs! Minden lesz! Écurie-t tarthatok. Gazdag vagyok. S ezt mind ennek az én kedves, dicső nagybátyámnak köszönhetem. Grófnő, talán nem is tudja, hogy Ferenc bácsi az én nagybátyám? Drága nagybátyám! Micsoda ember ez! Ha meg fogja ismerni, grófnő, bizony isten, beleszeret. Nyújtsa neki, kérem, kézcsókra a kezét. Csókolja meg a kezét Ferenc bácsi, a kezét! Az én menyasszonyomét. Híja őtet is majd úgy, hogy ,,húgocskám!" Ugye, ön sokszor meg fog bennünket látogatni Apátváron? Lakjék ott nálunk, velünk együtt! A grófnő nagyon meg fogja önt szeretni.
Ilyenkor Pálmának csak a szemei meg a szemöldökei játszottak. Illavay csak egy percre tekintett rá, aztán félrekapta róla a szemeit. Sajnálta szegényt.
Mind a ketten: ő is, Pálma is, olyan nagyon ismerték egymást, hogy egymás gondolatait hitték kitalálhatni. Pedig éppen azért nem találhatták ki.
Pálma azt hitte, hogy amit ez a hóbortos ember itt most indítványoz, az Ferencnek is tetszik. Talán történt is már ilyen dolog valaha.
Nevetett hozzá. Kezét nyújtá Illavaynak, s elfogadta a látszólagos kézcsókot.
Aztán beszélt vele, mint valami olyan emberrel, akivel most kezd közelebbi ismeretségbe jönni.
- Ön még nem is látta, ugyebár, a mi kastélyunk termeit?
Valóban nem látta azokat Ferenc. Azokat a műkincsekkel, drágaságokkal rakott termeket, amiknek a kirablásáért érdemes volt Belgiumból, Oroszországból összebeszélni a hírhedett kalandoroknak. A fecskehordó levélkék utasítása az volt, hogy Ferenc gyűlöli a pompát, hogy annak a látása a lelkét lenyomja, elkedvetleníti: a hajdani Pálma minden ragyogványt száműzött azokból a szobákból, amikben egykor az ő szívének választottja, lelke gazdagságával tudott sokkal nagyobb pompát elővarázsolni, amivel sem Rothschild, sem Napóleon nem rendelkezik.
- Most nyitva vannak a termek, a mai nap díszére - szólt Pálma úri nyájassággal. - Ha tetszik önöknek, én leszek önöknek ciceronéjuk.
- Óh, az derék lesz. Nagyon derék! - nevetett Kornél. - Vegye a karját Ferenc bácsinak, kérem, grófnő. Ő a ,,mi" vendégünk. Nyújtsa a karját, kérem, Ferenc bácsi.
Azok egymásra néztek. Meg kellett tenni.
- Hiszen úgyis Ferenc bácsi az esküvőnknél az én násznagyom. Már megígérte.
Pálma aztán Ferenc karján sétálta végig a büszke termeket, amiknek fénye azt a harmadikat a mennyországba ragadta.
Pálma tudott magyarázni.
A dzsentrihez tartozó embert ez erősen bosszantja. Hogy van egy tudomány, amit ő soha nem képes megtanulni. Pedig tudomány az. Csakhogy éppen kétféle embernek hozzájárulható: vagy egy sokat utazott szaktudósnak, vagy egy dúsgazdag arisztokratának. Még gazdagnak sem elég lenni, arisztokratának is kell lenni hozzá. Ez a műkincsek tudománya. Nem lehet azt megtanulni; azzal együtt kellett felnőni.
S itt egyik terem a másik után tárta fel a ritka becsű műkincsek egész múzeumát. Pálma igen jó magyarázó volt. Illavaynak pedig az arcán látszott, hogy szeretné már a következő ajtónál azt az indítványt tenni, hogy elég volt már ebből; mind szép és dicső dolog ez, adieu!
Az inas azonban még folyvást új termek ajtajait tárta fel, s vége-hossza nem akart szakadni a faragott bútoroknak, a selyembaldachinoknak, az elefántcsont szekrényeknek, a gobelinnak és majolikának, a vert művű tálaknak és a vésett billikomoknak: - a díszfegyverek és páncélok, a hímzett lótakarók és a drágaköves ereklyetartók, órák - aztán a festmények, a porcelánok, az ékszerek, mind követelték a látogatótól az őket értéküknél, régiségüknél, műbecsüknél fogva megillető hódolatot, bámulatot. Megannyi bálvány ez, aki előtt meg kell hajtani a térdét az ilyen szegény laikus embernek.
És Pálma grófnő oly ismerősen értekezik mind valamennyiről, akár egy múzeumi direktor.
Ferenc pedig gondolta magában, Iám, énelőttem ezt a tudományát hajdanában nem mutogatta.
Talány volt előtte az egész megváltozott Pálma, s rosszul fejtette meg a talányt.
Jobban szenvedett az a leány, mint ő, mikor mindazt kigondolta, amivel őt elűzheti magától.
Űzni akarta olyan messze, hogy többet ne láthassák egymást! Olyan egyszerű volt pedig a megoldása a talánynak.
,,Ha már meghaltunk egymásnak, legyünk egymásnak el is temetve; - jobban eltemetve, mint akit hat láb föld takar." Ferenc nem értette őt meg: különben nem találta volna ki számára azt a kínzást, hogy feljárjon hozzá nappali kísértetnek, s inzultálja azt a nőt, aki őt szerette, aki őt még most is szereti, azzal, hogy jóakaró, nyájas képet csinál előtte, mint akinek nem is fáj az a seb, amibe bele kell halni, s még jótéteményeivel halmozza el annak a jövendő férjét, akit az utál és megvet. Még násznagya is akar neki lenni. - Fitogtatni akarja előtte, hogy neki milyen acélszíve van!
A túl boldog vőlegény pedig egészen el volt ragadtatva a pompa által, amit Aladdin lámpája elé varázsolt. Dehogy hallgatott Pálma előadására. Bánta is ő, milyen tálakat csinált Della Robbia! s igazi Bernard Palissy-e az a füles kancsó; ő csak azután szaladt, ami arany és ezüst, meg drágakő és cifra hímzet: mindent kezébe vett, megtapogatott, megszagolt, s aztán mikor valami nagyon megtetszett neki, akkor félbeszakítá Pálma magyarázatát:
- Ugye, kedves Feri bácsi: az én apámnak is volt ilyen, ni! Még sokkal szebb! Kétszerte szebb, meg nagyobb is! Emlékezik rá, kedves Feri bácsi?
Pálma egyszer aztán valamit gondolt. Mikor egyszer megint azzal került vissza Kornél, hogy: ,,Óh, a mi kastélyunkban annál sokkal nagyobb aranytálak voltak", azt a kérdést ejté el egész hidegen:
- Megvannak még?
Kornél nyitva feledt szájjal tekinte Ferencre. Az pedig nem adta a szájába a szót, csak a feje ingatásával mutatta a választ, hogy nincsenek.
De Kornél úrfinak ez nem volt elég: ő még azt is akarta tudni, hogy:
- Hát hová lettek?
- El lettek adva.
- Hát miért? Annyi drágaság! Olyan fényes drágaságok! Családi drágaságok! - szólt panaszhangon Kornél.
Ez szemrehányás volt, s azt Illavay nem tűrte.
- Azért - szólt ridegen -, mert az Opatovszky családnak van egy mindennél féltettebb drágasága, amit meg kellett a többiek árán váltani: a becsülete.
Kornél arca lángvörös lett e szóra. A gyöngeelméjűek dölyfösök szoktak lenni, s a megsértett dölyf egy perc alatt elfeledtet velük minden szívbeli gyöngeséget, ami a jóindulatokhoz hajlik. Az a szó, amivel őt az Opatovszky név becsületére figyelmeztették (és éppen Pálma előtt) egyszerre minden atyafiságot, barátságot elrontott közötte és a kedves bácsi között. Lehetett az már százszor jóltevője egész életére: ezt az egy szót nem fogja neki elfelejteni, késő vénségükig soha.
A kitörés tán nyomban bekövetkezett volna, ha szerencsére a komornyik közbe nem ront, ki mindenütt keresi már az uraságokat; a többi urak mind rájuk várnak a teremben, s kéretik, hogy siessenek: különösen Opatovszky urat kéreti őexcellenciája, hogy öltözzék át.
Opatovszky úr pedig attól az egy szótól nagyon házsártos kedvű volt már.
- Minek öltözzem most? - kérdezé bosszúsan.
- Hát a ,,lovagság" ünnepélyéhez.
- Jól van.
- Ne segítsek méltóságodnak az öltözésnél? - kérdezé a barátságos komornyik.
- Nem kell. Ott van Koczur.
S azzal duzmadtan előrement; azt sem bánta, hogy az a másik kettő folytatja-e a régészetet, vagy utánamegy? Utánamentek. Ferenc karján vezette Pálmát egész a címerteremig, hol az úri társaság volt egybegyűlve.
Mielőtt az ajtót kinyitotta volna Ferenc, azt kérdé tőle halkan Pálma:
- Tehát ön csakugyan násznagy akar lenni az én esküvőmnél?
- Igen.
- Mához egy hétre tartjuk az eljegyzést.
- Itt leszek.
- Tudja ön, micsoda ötletem van? Nem itt a kastélyban, hanem odafenn az ősi várromok közt akarom az ünnepélyt rendezni; ha jó idő lesz hozzá. Mit gondol ön?
- Azt hiszem, hogy jó idő lesz.
Azzal benyitotta az ajtót Pálma előtt.
Mindenki ott volt már nagy várakozásban.
Roppant nagy ceremónia készült. A vidéki notabilitások, az új tisztviselők, papok, katonatisztek, amennyi csak kapható volt. Ünnepies öltözetben mind, az inasok díszruhában; maga a gróf a legújabb szabású hivatalköntösben, zöld frakk, arasznyi széles aranyhímzéssel, az összecsapható háromárbocos, azzal a kappantoll-bokrétával, a hóna alatt, a frakk zsebleffentyűjéből kikandikál az egyenes koszperd aranyos markolatja. Hozzá fehér pantallon, arany paszománttal.
Most fogják Apátvár ifjú urának hivatalosan átadni a lovagi diplomát és a lovagkeresztet, s azontúl ,,lovag úr" lesz a címe, Isten és ember előtt.
Ugyan váratott is magára - (urak így szokták), amíg átöltözködött.
De végre mégiscsak megérkezett, s ha váratott magára nagyon, hát meg is lepte megjelenésével a társaságot nagyon. Hozott a testén ehhez az ünnepélyhez egy fél combig érő dókát, ami valami igen nagy kockájú kelméből volt készítve, a kockák egyik sávja zöld volt, a másik barna, a harmadik veres: volt abban minden szín, hozzá térden felül érő gombos kamáslik, a kezében pedig egy nagy lovagostor, aminek a végén csontfütyülő volt.
Hát őneki a komornyik ,,lovagsági" ünnepélyről beszélt, amiből ő azt következtette, hogy valami cavalcade vagy carroussel van készülőben, s ehhez ő ezt a kosztümöt találta a legalkalmasabbnak, kiválasztva azt Koczurral együtt, egyesült ésszel és tanáccsal.
A gróf majd a bőréből ugrott ki ijedtében. Pálma ajkán ismét kiszabadult egy hangja annak az áruló nevetésnek, aminek a zsebkendő csipkéi közé kell elfojtatni.
Opatovszky maga is vette észre, amint ebbe a társaságba belépett, hogy megint valami nagy bakot lőtt az öltözködésével ez már valódi kőszáli vadkecske, amit most lőtt, de már nem volt kedve meghátrálni. Azzal az egy szóval fel volt serkentve a májában az az ott alvó démon. ,,Az Opatovszky név becsülete!" S neki igen hamis fogalmai voltak a becsületérzésről.
Egyet csapott a kamáslijára a lovagostorral, s a gróf felé lépett.
- De ugyan, édes Opatovszky - tiltakozék bosszúsan a gróf -, hiszen izentem önnek, hogy öltözzék át.
- Hát hiszen átöltöztem - felelt Opatovszky, bemutatva a tarka bonzsurt.
- De hiszen most nem megyünk vadászni! Ünnepélyes jelenetről van szó. Most akarom önnek átadni a lovagi diplomáját s a lovagkeresztet. Önnek ez alkalommal dzsidás egyenruhát kellett volna felvennie. Hiszen erre a harlekin-mondurra csak nem akaszthatom rá a rendjelét!
Dejszen nem lehetett már ezzel beszélni! Az Opatovszkyak becsülete! Ohó!
Megállt - poziturában -, az egyik lábát előretolva, korbácsos kezét csípőjére nyomta, s fejét magasra emelve, mondá:
- Egy Opatovszky mindenkor és minden öltözetben Opatovszky marad!
Walter Scott lovagjai nem tekintettek szét nagyobb diadalérzettel a torna nézőin, mikor ellenfelüket a porba verve, sisakrostélyukat feltolták ábrázatjuk elől, mint aminővel Opatovszky ,,lovag" nézett szét a meglepett társaságon; - az igaz, hogy ezzel a szavával tökéletesen a porba vetette átellenesét. Őexcellenciája nem tudott erre mit mondani, a saját devise alatt rohanták meg. Attól tartott, hogy még többet is találnak mondani. Mit tehetett? Mosolyogni törekedett savanyú képpel, s aztán rövidebbre fogva a szónoklatát, hogy hamar átessék rajta, csak arra kérte a délceg ifjút, hogy legalább addig ne fütyüljön azon a csontsípos lovagkorbácsnyélen, amíg a rendszalagot a nyakába köti.
A lovag úr engedte azt magával történni, olyan arckifejezés mellett, mint aki arra gondol, hogy az tartsa szerencséjének, aki az ilyeneket osztogatja, hogy kaphat egy Opatovszkyt, aki az effélét kegyeskedik elfogadni.
Nem is mosolygott aztán többet senkire.
Amilyen nyájas, mosolygó, kézszorongató, csókolózó jó fiú volt idejövetelével, olyan senkit észre nem vevő, fejfennhordozó, minden lábat és szoknyát letaposó kamasz lett belőle egyszerre.
Az Opatovszkyak becsülete!
Ezt semmivel sem lehet olyan jól fenntartani, mintha az ember mindenkinek rátapos a lábára.
- Jó napot, Illavay úr!
Így köszönté most már Ferenc bácsit, amint mellette elhaladt Pálma grófnővel a karján, aki nagyon igyekezett neki udvarolni. A leány - neki.
Pálma rendkívül meg volt elégedve a fordulattal.
Most már csak nem jön ide vissza Illavay, a mához egy hétre tartandó eljegyzéshez?... Oda fel, a romok közé!... Ahol a kövek beszélnek... régi és új történetekről... s aki azokat megérti, hogy mit beszélnek?... Az csak nem fog odajönni újra.
       
- Tehát mához egy hétre, grófnő! - mondá Ferenc, meghajtva magát a büszkén tovalejtő szép kísértet előtt.
Nagyon hosszú időtartamot szabott Illavay az emberi háládatosságnak, amikor azt képzelte, hogy az még egy hétig is eláll. Tapasztalhatá, amint egy hét múlva megjelent még egyszer, szavait beváltandó a gargói kastélyban, hogy az az egy hét milyen képtelen nagy idő. Nem tud már arról senki ennél a háznál semmit, hogy őneki csak egy futó mosolygással is tartoznék. Várták is, nem is. Az eljegyzés nála nélkül is megeshetett volna. Hisz a házassági szerződést csak az esküvő napján írják alá, s akkor kérdezi meg a pap, hogy kik voltak a násznagyok.
Mikor Pálmával találkozik, a szép delnőnek az a szava hozzá, hogy: ,,Lám, mégis szép idő lett erre a napra, ahogy ön megjósolta".
Az ám. Szebb időt megrendelésre sem lehetett volna kapni.
Egészen kedvező ahhoz a bizarr gondolathoz, hogy a családi ünnepélyt az ősök romfalai között tartsák meg.
Igazán jó ötlet volt Pálmától, odavezetni még egyszer Illavayt azokra a tündéri ihletű, magányos, szent helyekre, ahol egykor olyan boldog órát töltöttek együtt, s aztán e hallgató tanúit az édes önfeledség álmainak felriasztani dévaj lármával, üres fecsegéssel, pohárcsörgéssel. Ott aztán, ha apróra nem törik a megkínzottnak a szíve, hát vasból van.
Kornél báró is sokat tanult egy hét alatt; megtanulta azon nyafogó beszédmódot, amivel az elegáns körök megkülönböztették magokat; ami úgy hangzik, mintha mindig valami panasz rína ki az emberből.
Azalatt Bécsben is járt, s barátságot is kötött egy kitűnő úrral, akit magával is hozott. Most már ez még kedvesebb barátja, mint Koczur. Diadémnak hívják. Más embernek elég, ha gyémántot, rubint vagy zafirt foghatott el nevének, ennek már egy egész diadém kellett.
Hírhedett celebritás: börzebáró Bécsben. Maga állítja, hogy Rothschildéknek antagonistája: az ő Bécsben, ami Párizsban Pereire vagy Soubeiran. Hiszen ismeri mindenki jól! A Diadém házat ne ismerné?
Elegáns jelenség. Lyonja az operának és cirkusznak. Műértő és mecénás.
Hanem azért nem büszke, nem arisztokrata. Tudja méltányolni az érdemet mindenkinél. Mikor Opatovszky báró bemutatja őket egymásnak, rögtön felvilágosítja Illavayt az iránt, hogy már van szerencséje őt nagyon jól ismerhetni. Megdicsérte azt a patriarkális modort, amivel az Opatovszkyak birtokát rendbe hozza. A régi táblabíró-világban csakugyan nem lehetett más modorban nagyobb birtokokat kezelni, mint ahogy ő tette. Mindent kicsiben kezdve és takarékoskodva. De most már új éra kezdődik a gazdaságban. Nagy beruházásokon kell kezdeni. A föld szomjazza a tőkepénzt, s a tőkepénz vágyik megutasítani a szomjú földet. Csodatervekről beszélt a börzefejedelem! Opatovszkynak csak úgy nőtt szemlátomást a taraja, mikor ezeket hallotta. Az apátvári uradalomnak Diadém tervei szerint százezreket kell jövedelmezni.
Illavay nem szólt rá sem igent, sem nemet. - Nincs itt már kivel beszélni.
Hajdani gyámoltja példálózásaiból azt is kivehette, hogy Bécsben több főúri előkelő családdal kötött már ismeretséget, azok mind ígérkeztek lejönni a menyegzőre, ami a télen fog megtartatni. Akkor elmegy a menyasszonyával Olaszhonba, s mire visszajön, a kastélya a régi fényben lesz ismét helyreállítva. Koczur fog felügyelni mindenre. Diadém kitűnő embernek nyilvánítá Koczur urat.
Illavaynak elég volt ebből ennyi.
Az idő tehát eléggé kedvező volt a szabadban tervezett ünnepélyhez: az úri társaság mind együtt volt már, s készült az induláshoz, egy része gyalog, más része lóháton. Gyalog rövidebb az út a várromokon egyenesen fel a hegynek, a csinált úton nagy kerülőt kell tenni.
Temetvényi Ferdinánd észrevette egyszer Illavayt, mikor az indulásról volt szó.
- Elhozta ön a lovát? - kérdé tőle.
- El ám. Itt van a zsebemben.
A gróf magasra emelte a fejét. Micsoda tréfa ez?
- Hogyan, a zsebében?
- A térítvény attól az úrtól, aki a lovamat rekvirálta. Most valahol Olaszországban jár vele.
A gróf ezt nagyon parasztos élcnek találta. Lojális alattvalónak nem kell az ilyen tárgyról glosszákat csinálni a kerületi főnök előtt.
- Hát majd rendelek önnek egyet a saját paripáim közül.
- Köszönöm. Én a gyalogjárókhoz csatlakozom. Így hamarább odaérek. Majd széttekinthetek, hogy minden rendben van-e az ünnepélyhez?
- Ön nagyon jó.
S hagyták menni; senki sem biztatta tovább, hogy tartson a cavalcade-dal.
Nem is csatlakozott semmi társasághoz: egyedül tört fel a legközelebbi bozóton keresztül a romokhoz. Jól ismerte annak minden ösvényét. Elébb ott volt, mint a társaság eleje.
Rendben talált mindent. Ügyes rendezőkéz járt előtte. Azok a nagy kövek el voltak hárítva az útból, azok a bizonyos nagy kövek, az éles kövek is félre voltak kotorva, amiknek nem szabad a szép tündér lábait megsérteni. A tizenkét lépést jelölő ,,terminus"-ok eltűntek már. A fülkéhez való feljárás meg volt könnyítve egy hevenyészett deszkahágcsóval, aminek korlátja is volt; nem kellett a hölgyeknek senki karjába kapaszkodni, hogy le ne szédüljenek.
A huszita templombolt is igen célszerűen volt felhasználva: az volt a büfé. Tálak, palackok az oltáron.
Hanem aztán ami valódi meglepetés szándékozott lenni az úri vendégekre nézve: arra volt büszke az egész lakoma berendezője, az igazgató úr. Illavaynak megmutatta azt előre, hogy gyönyörködjék benne. Ez volt a kert. A romok kertje. Annak a völgyében ütötték fel a sátort az úri vendégsereg számára, zöld fákból és drága szőnyegekből. Az ókút fölé mesterséges szökőkút volt alkalmazva. - Azt a nagy parasztvirágot, a levendulabozótot kivágták tőből, s helyébe regényes csoportot állítottak össze kaktuszokból és agavékből, meg mindenféle keleti növényekből, amiket az üvegházból hoztak ide. Szegény pacsirták! Hova fészkeltek a jövő tavasszal?
Illavay nagyon meg volt elégedve mindennel. Annál jobb, mentül kevesebb tárgyat talál itt, ami valamire visszaemlékezteti.
Kegyetlen gondolat volt Pálma grófnőtől ezt a helyet választani ki ehhez az ünnepélyhez. Még ezek közül a csendes romok közül is kikergetni a visszafájó emlékezetet! Kipróbálni az emberét, hogy kiállja-e végig itten? Dicsekszik-e fakírérzéketlenségével, mikor lassan a szívébe szúrnak minden tövist?
S ilyen tövise volt annak a szép, fehér rózsának sok.
Azért választotta ezt a helyet erre az ünnepélyre, hogy ugyanazon a szép, pázsitos folton, ahol egykor azt mondá: ,,Bolond vagy! A magadét loptad meg!", most nevetgélve, enyelegve álljon meg új vőlegénye karjába kapaszkodva, s költögessék a visszhangot, egymás nevét kiáltozva a zengő falaknak.
Csupa gyöngédség, érzelem volt Kornél iránt.
Az úri nászsereg lassankint körüle csoportosult, s mindenki az ő neveiket kiáltá a visszhangnak.
Illavay ott volt a közelükben, s azt gondolta magában, ,,Ha én most csak egyszerre megbolondulnék, s elkiáltanám magamat: édes öcsém, Kornél báró, én ezen a helyen egyszer loptam valamit, ami a tied volt: tarsd ide a pofádat, hadd adom vissza!" - De csak mégsem tette azt, hogy megőrüljön.
Végig tudott nézi szertartást és vendégséget. Felelgetett a kíváncsiak kérdésére, s koccintott poharat a vőlegényre és menyasszonyra áldomásozókkal. Pálma grófnő is ivott, és igen jó kedve volt.
Az volt az ünnepély programja, hogy a szép őszi délutánt a romok között fogja tölteni a társaság: este aztán ki lesznek világítva a romok; ködfátyolképek fognak megjelenni az üregekben, elrejtett orgonahang, mélyből jövő kardal varázsolja vissza a rég múlt időket, végül nagyszerű tűzijáték rekeszti be a mulatságok sorát, s aztán a vendégek fáklyafénynél térnek vissza a kastélyba.
- Nem fél ön a kísértetektől? - kérdé Kornél menyasszonyától.
- Szeretem őket:
- Pedig ennek a várnak lehetnek olyan regéi, amikben kísértetek fordulnak elő.
- Én tudok olyant. Arról a török ifjúról, aki ezt a mély kutat ásta, amibe most a törött poharainkat belehajigáljuk.
Kornél kíváncsi volt, mint egy gyermek, a mesékre.
- Ugyan mondja el.
- Vers is van róla. Igen szép ballada.
- S ön tudja azt? Ugyan, kérem, szavalja el.
Pálma Illavayra nézett. Az ott ült a kút párkányán, s pálcája végével a kavicsokat turkálta.
Vajon lesz-e bátorsága Pálmának még ehhez is?
Megteszi-e még azt is, hogy profanálja azt, ami nem volt a világ számára teremtve? Hogy elszavalja egy jól lakomázott, víg társaság előtt azt a költeményt, ami nincs leírva, amit száj tanított szájnak, hányszor elmondva, lelkével együtt átadva. Minden strófája egy fájó emlék. ...Lesz-e elég hidegvére elmondani azt, ezen a helyen? Elég kegyetlensége elvenni azt, amihez semmi joga többé?
Volt neki. - Egy kicsit kérette magát, egy kicsit mórikázott, mintha restelkednék; hanem aztán, mikor nagyon sokan kérték, hogy mondja el azt a verset, hozzáfogott és elszavalta.
Illavay nem mozdult meg a helyéről, az egész szavalás alatt a szemei égtek; majd kiszökött belőlük a könny. El tudta titkolni. A tövis minden hegye beletört a szívébe.
Mikor vége volt a versnek, mindenki tapsolt a szavalónak, de ő nem.
- Ki írta ezt a verset? - zaklatá érte Kornél.
- Nem tudom, nincs kinyomtatva.
- Hát ki tanította önnek?
Ekkor Illavay fölkelt a helyéről, s Pálma szemébe nézett. Vajon megmondja-e még azt is?
Pálma dévaj nevetéssel védte magát.
- Azt nem mondom meg.
- Ha meg nem mondja ön - unszoló Kornél -, én is úgy teszek, mint az a török herceg: leugratok a lovammal a bástyáról. Becsületemre mondom.
Elég volt!
Illavay elfordult onnan, s odament, ahol Ferdinánd grófot látta.
- Gróf úr - mondá neki. - Én a mai nappal bevégeztem azt, ami feladatom volt. Igen köszönöm önnek, hogy megtartá azt, amire kértem; nem szólt Pálma grófnőnek semmit arról, ami azon a rossz éjszakán történt.
(Mert ha elmondta volna neki, Pálma nem bánhatna azzal az emberrel így, aki őt a gyehennától szabadította meg.)
- És most már elmehetnék az utamra, anélkül, hogy több szót váltsunk egymással. Opatovszky Kornél észrevetette velem, hogy talált valami előkelő cseh mágnásra, akit esküvőjénél szeretne násznagyául megnyerni. Helyesen teszi, s így énrám nem lesz többé szükség. De még egy szót kell önnek mondanom. Rosszul teszem ugyan, hogy elmondom; mert csak az lesz belőle, hogy megint csinálok magamnak egy ellenséget, ön pedig megint nem fogja elhinni azt, amit mondok. De már nem tudom magamban leküzdeni azt a rossz hajlamot, hogy mikor valami nagy veszedelem közeledtét látom, elkiáltsam magamat: vigyázzatok magatokra! Tehát azt mondom önnek, gróf úr, s emlékezzék rá, hogy ez előtt a gránitpillér előtt mondom, amin az ön címere van még töredékben, hogy ez az önök legújabb barátja, ez a Diadém úr, egymaga különb legény, mint az egész Zsiborák bandája, Cousint is odaértve, s ha ezt el nem űzik önök innen, húsz év múlva az egyesült Opatovszky és Temetvényi uradalmakból ez a kőpillér sem lesz az önöké többé. - Isten világossága legyen önökkel!
Azzal otthagyta a bámuló grófot, s elment valamerre a romok között, sok kijárását ismerte ő annak. Senkivel sem közölte, hogy hova megy. Hazament. Szép gyalog séta esik a hegyeken keresztül addig a kis völgyig, ahonnan a tornácos ház idelátszik.
       
A gróf visszatért a társasághoz. Súgva mondá Pálmának:
- Elment végképpen, búcsúzatlanul.
- Jól tette.
- Ezt te űzted el innen.
- Én.
- Gondoltam.
Kornél pedig már egyszer a fejébe vette, hogy őneki meg kell tudni annak a nevét, aki azt a balladát írta.
- Mondja meg grófnő, kitől tanulta azt a verset?
Most már megmondhatta volna a nevét, mert már nem volt itt, nem nézett rá. Most már nem mondta meg.
Vállat vont dacosan, s másfelé akarta terelni a figyelmét az unszolónak.
- Nézze csak, mit hoznak ott a parasztok.
A volt jobbágyok egy óriási mátkatálat hoztak, vállravett rudakon, ami erdei virágokból és gyümölcsökből volt készítve, s azt letették a mátkapár elé. Szónokul jött velük a veszpilló.
A diákos paraszt latin epithalamiumot olvasott fel a társaság előtt: amit a régi emberek még megértettek. Tele volt az éktelen magasztalásokkal a vőlegényre és menyasszonyra.
Mikor elolvasta, átnyújtotta azt Kornélnak. Nem sokat értett az belőle; de azért megajándékozá az auktort fényesen.
- Szemtelen hízelkedő! - súgá a gróf Pálma fülébe. - Annyi magasztalást felhalmozott vőlegényedre, hogy az egy ideálnak is sok. Ilyen a paraszt.
- Szeretném azt a verset látni - mondá Pálma Kornélnak.
- Hiszen nem tud a grófnő diákul.
Diákul, az igaz, hogy nem tudott, hanem azt egy futó tekintettel ki tudta venni a disztichonokból, hogy azoknak a kezdőbetűiből ez a név kerül elő: ,,Franciscus Illavay!" - Ilyen a paraszt.
Pálma nem közölte a felfedezést senkivel.
- Adja nekem azt a verset - mondá Kornélnak.
- Ha megmondja ön, ki írta azt a másikat?
- No, hát tartsa meg magának.
Most aztán azzal az indítvánnyal költé új lendületre a társaságot a grófnő, hogy nézzék meg a toronyerkélyről azt a szép kilátást, a naplementekor. Az indítvány nagy tetszéssel lett fogadva, s mindenki otthagyta az asztalokat; kivonult az ősi kertből a nagyszerű romok másik szakaszába, ahonnan a kaputoronyba lehetett felmenni. Most már biztos feljárás volt odáig; a nagy ablakrésekből mind a négy oldalon zászlók lobogtak alá. Mind a négy ablakból más-más panoráma tűnt a szem elé; nagyszerű, elragadó, festői.
A vendégsereg legnagyobb része a déli ablakokat kereste, ahonnan a bécsi Szent István tornyát lehetett meglátni, voltak távcsövek is, aki még közelebbről akar benne gyönyörködni. Pálma a keleti nyíláson merengett a végtelen hegyváltozatok fölött. Egyik tisztás hegyoldalon gyalogösvény kanyargott. Azon egy férfi haladt egyenlő gyors léptekkel hegynek föl. Pálma a távolból is ráismert arra az alakra. Milyen messze eltávozott már! Milyen jól kellett neki innen elsietni. Estére hazaér gyalog, s aztán otthon lesz - egyedül. Sokáig kísérte őt a szemeivel. Egészen elfeledé, hogy a háta mögött áll a vőlegénye.
- Mondja csak, grófnő - rezzenté őt fel merengéséből Kornél -, hol van az a bástya, ahonnan az a török herceg leugratott, amit úgy hívnak, hogy mátkaugró?
Pálma odavezette őt az északi ablaknyíláshoz, s megmutatta neki azt a bástyát. Több ölnyi magas fal, felül kőtörmelékkel fedve, alatta a mély sáncárok, amit benőtt már a mindenféle bozót.
- A monda azt tartja, hogy ez volt.
- Ejh, ezt a szökellést én is meg merném tenni.
Pálma nevető szemekkel meredt rá.
- Hogyan? Ön is el akar ugrani a mátkájától?
- Bizony leugratok arról a bástyáról, ha ön meg nem mondja azt a nevet.
Pálma elnevette magát.
Pedig már akkor az ifjúnak az arca ki volt gyulladva, s a szemei keresztbe álltak.
- Én nem szoktam ám tréfálni. Amit kimondtam, azt megteszem.
- Én is.
- Én azt ígértem, hogy leugratok lóháton arról a bástyáról.
- Én meg azt ígértem, hogy azt megnézem.
Kornél dacos járással lépett ki az erkélyre, s lekiáltott a vároldali romok közt tanyázó lovászokhoz.
- Hej, Louis! Vezesd elő a lovamat.
- Gyönyörű szép telivér - jegyzé meg Pálma.
- Eszterházy aklábul vettem. Nyolcezer forinton.
- Kár érte.
A lovat odavezették a várudvarra.
- Mi lesz ebből? - kérdé Ferdinánd gróf.
- Hát majd én megmutatom, hogy nemcsak a török hercegnek volt bátorsága leugratni lóháton arról a bástyáról, két szép szem kedvéért; hanem nekem is.
- Azt csak nem fogja ön tenni? - szólt a gróf elállva előtte a kijárást.
- De megteszem! - Akkor aztán Diadém úr fogta el.
- Hagyja őt! - súgá Koczur a gróf fülébe. - Eresszék őt. Ismerem én jól a természetét. Ha ellenkeznek vele, csak azért is megteszi: ha pedig eresztik, hogy menjen hát, tegye meg: akkor majd fellovagol a bástyára, odaléptet a párkányig, lenéz a mélységbe, meggondolja a dolgot; akkor én hirtelenében mondok neki valami rossz élcet, amin elneveti magát, akkor megfordul, a nyakam közé szed a lovagkorbácsával, s azzal helyre van állítva a normális állapot. Mindig így megy az, amióta mi ketten egymáséi vagyunk.
Opatovszky csakugyan nem hallgatott semmi szóra. A lovásznak megparancsolta, hogy kurtán csatolja a kengyelszárat, s a terhelőt még eggyel szorítsa meg jobban. Azután odament Pálmához.
- Szép Istennőm! - mondá neki szeles bátorsággal. - Most meg fogja ön ismerni, hogy ki vagyok. Ha kitöröm a nyakamat, önt teszem meg általános örökösömnek. Itt van az albumom. Vegye gondviselése alá. Ha meghalok, ezt önnek hagyom.
S azzal az oldalzsebéből egy album alakú marokin tokot vett elő, s azt Pálmának nyújtá.
Diadém úr jónak látta azt a kommentárt ragasztani hozzá, hogy őrizze meg jól a grófnő azt az albumot, mert abban igen becses dolgok vannak.
- Mik vannak benne? - kérdé Pálma.
- Hahaha! Az én nótáim - nevetett Kornél.
- Hogyan? Önnek is vannak nótái?
- De még milyenek! Szebbek, mint Vörösmartyé, mint Petőfié; szebbek mint az, amit ön elszavalt, s aminek a szerzőjét nem akarja kivallani.
Ez a szó értékessé tette Pálmára nézve azt az albumot. Miért ne lehetne úgy? Hisz minden költőnek joga van bolondnak is lenni, hát ha a reciprocitás is áll?
Lehet, hogy a versek rosszak: de mégiscsak versek, mégis egy nemesebb vágya a szívnek, mely utat keres a föld sarából fel az égbe. Ez volt az első illúzió, amit vőlegénye iránt érzett.
Kornél aztán dacosan rontott keresztül a társaságon a hágcsóig, azon lefutott, s felkapott a lovára. A hölgyek fennmaradtak az erkélyteremben, melynek nagy romnyílásán keresztül az udvart és bástyát be lehetett Iátni.
Lehetetlen volt azon nem nevetni, ami oda alant az udvaron végbement. Az összetódult vendégsereg apraja-nagyja odacsődült a lovag köré, kérlelték, csillapították, megfogták a lova zabláját, a kengyelét húzták, vonták, hátrafelé faroltatták; egyszer aztán kiragadta magát a kezeik közül, s elkezdett trappolni az udvar ellenkező oldala felé: akkor aztán vidáman nevettek utána, volt nagy hújjahó! Arra megint ,,hű-hopp", megfordult, visszavágtatott a vendégcsoport közé, s lett megint sivalkodás, szétiramodás, orra bukás, míg újra elfoghatták, s megint rákezdhették a kapacitációt, amelyből különösen Diadém úr szava hangzott ki élesen. Ez így ment egy ideig: akár csak egy cirkuszi produkció, mikor a clown lovagolja az ,,iskolát". Egyszer aztán ,,hű-hopp", olyan iramodást vett az udvarról a lovag, hogy senki sem bírta elfogni, s egyhuzamban felkaptatott a bástyatetőre, aminek az a neve, hogy ,,mátkaugró".
Ott azután egy pillanatra visszarántotta a lovát. Odafordult az erkély felé.
- Azt a nevet, Pálma grófnő? Várt egy percig.
- Nincs? - Jó!.
Azzal a lovagostorral rávágott a lóra: ,,hű-hopp!". S abban a percben a nemes telivér repült a bástyatetőről a mélybe alá.
Ezt nem várta senki.
A kacaj, a nevetés egyszerre átváltozott az elszörnyedés zsivajává: a hölgyek ott fenn az erkélyen jobbra-balra ájuldoztak. Pálma megdermedve támaszkodott a rom falának, alábámulva a mélységbe, melynek bokrai a lovat és lovast elnyelték, s nem mozdult semmi odalent, mintha mind a ketten szörnyet haltak volna. Lenn az udvaron mindenki ordított, s egymásba ütötte a homlokát a szaladás közben. ,,Létrát! Kötelet!" - ,,Ezer forintot annak, aki egy orvost hoz!" - sikoltá Diadém úr, aki ijedtében a cilinderét is elvesztette, s ahelyett az egyik lovászának a szalmakalapját csapta fel a fejére; a legszerencsétlenebb volt Koczur, az levetette magát a földre, s úgy hempergette alá a testét a bástya meredekén az udvarra, ordítozva a kedves egyetlen gazdája után. Temetvényi Ferdinánd gróf pedig kirohant a kapun, szétszórt hajjal, s a lovászoknak odakiáltott:
- Hol van Illavay? Keressék fel Illavayt!
Ugyan mi kellett neki Illavayval? Tán azért kiáltozott utána, hogy megszokta őt minden bajban segítségül hívni, mint valami védszentet? Talán az ötlött az eszébe, hogy az tudja legjobban a lejárást a romok között? Vagy talán messzebb tájat világított be nála a rémület villáma. Ha Opatovszky a nyakát törte, akkor Illavay az egyedüli örököse! S akkor ,,le roi est mort: vive leroi"! - Vagy talán csak kiáltott eszme nélkül, mint ijedt ember szokott?
Pálma tartotta meg legjobban önuralmát. Ő onnan a torony magasából nézett le az árokba.
- Valami mozog odalenn a bokrok közt! - kiálta le az eszeveszetten futkozók közé. - Emberhangot hallok. Ne kiabáljanak önök odalenn annyit! Hadd figyelek! A ló bizonyosan nyakát törte, s a lovag alája szorult. Másszon le valaki a falon, s segítsen rajta.
Ez a valaki Koczur volt elsősorban. Ő kockáztatta a nyakát a falon lemászással. S amint a katasztrófa színhelyére ért, üvöltő örömordítása jelenté, hogy semmi baj sincs! Kornél úr él, és semmi csontja sem tört.
Úgy volt, ahogy Pálma mondá. A nemes mén kitörte a nyakát meg a két első lábát, s a lovagját az egyik lábszáránál fogva maga alá szorítá. Amint onnan kihúzták, talpra állt, semmi baja sem volt. A bolondnak külön gondviselése van.
Az ároknak a túlsó oldalon menedékes partja van, azon ki lehetett belőle jutni gimnasztikai művészet nélkül. Mire a hős előkerült, akkorra már a násznép is mind kitódult a várból, a megmenekült üdvözlésére.
Tulajdonképpen jól össze kellett volna őt szidni. Vagy jót verni rajta, ahogy megijedt gyermekekkel szokták, hogy ki ne törje őket a nyavalya. Azonban hát általános volt az öröm, hogy a szaltó mortále után az apátvári uradalmat gazdástól együtt el nem vitte az ördög.
Csoda módon nem történt neki legkisebb baja sem, még csak a képét sem karcolták össze a tövisek, amik közé lebukott: a szegény ló rést tört azok között a maga testével.
Úgy hozták őt a vállaikra emelve, mint egy héroszt, egész Pálma grófnőig. Ott letették.
- No ugye, hogy megtettem, amit kimondtam? - Az arca büszke volt; de nagyon halavány.
- Ön nagyon megijesztett - szólt szemrehányólag a hölgy.
- Mármost ismer ön! Pedig ha ott vesztem volna: ön örökölt volna utánam. Nem nézte meg, mi van abban az albumban, amit önnek adtam?
- Hogy néztem volna?
- Nyissa fel, kérem.
Pálma kihúzta a tolaszt a tokjából, s amint annak a tábláját felnyitá, meglepetve kapta hátra a fejét. A kezdő lap egy ezres bankjegy volt.
- Mi az? Egy ezres?
- Lapozza tovább.
Pálma nem tette.
- Ön azt mondta, hogy a nótái vannak benne.
- Igen, az én nótáim, amik többet érnek Petőfi nótáinál. Ezeres banknóták. Ezer ilyen lap. Amit a grófnő a kezében tart, az egy millió forint. Egy szűz millió, ami még senkinek a kezén keresztül nem ment.
Pálma kedvetlenül adta vissza neki az egészet.
- Önnek rossz tréfái vannak!
- Csinálja valaki utánam!
Pálma elfordult tőle, s ismét a völgy felé nézett. Azon a kanyargó ösvényen még most is látható volt a távozó alakja. Olyan kicsinynek látszik már most. - Az nem csinálja ezt utánad. - Az a lelkét bízta rá a hölgyre: ez meg a millióját. - Ki-ki azát, amije van.
A nap lement a hegyek közé; hűs kezdett lenni.
- Én fázom - mondá Pálma. - Kilelt a hideg. Térjünk haza. S valóban egészen elkékültek az ajkai, tagjai dideregtek. Haza kellett menni a kastélyba.
Kárba veszett a szép kivilágítás, a tűzijáték, a ködfátyolképek s a föld alatti kórus. Pálmát kilelte a hideg. Úgy kellett hordágyon hazavinni.
Kornélt sem engedték mai nap többet lóra ülni; Koczur vette a nyakába, s úgy vitte à la nubien hazáig.
Hanem azért a bengáli tüzeket csak elgyújtották a romvár bástyaormán, s a rengeteg nagy kőkísértet a méla éjszakában zöld, piros és kék ragyogványban tündökölt nagy messzeségre.
Egy magányos vándor botjára támaszkodva nézett vissza a fényes romokra távol hegyoldalból, s magában dörmögé:
- Húsz év múlva egy kő sem lesz belőle a tiétek!









Jókai Mór: Akik kétszer halnak meg


Atalanta
Temetvényi Ferdinánd azt hitte már, hogy befejezte a nagy sisyphusi munkát. Minden kövét felhengergette már a tetőre az egykori nagyságnak. Előtte állt, kiemelkedve a múlt romhalmazából, a hajdani fényes őscsarnok, a királyokéval vetélkedő uradalom! Hogy a hengerített kő hány szívet zúzott össze, az nem jön kérdésbe.
Hanem eközben egy kicsiny kis, figyelemre sem méltó kövecskét talált a lábával megrúgni, amiről azt hitte, hogy az nem érez.
Ez a felrúgott kő volt Koczur.
Mikor már Kornél a lovagi címmel egész emberré lett téve, s efölött mindenki sietett neki gratulálni, egy ilyen szót talált előtte kiejteni a gróf:
- Aztán majd ennek a jó Koczurnak is találjunk ki valami nyugodalmas állomáskát, ahol tőlünk távol eddigi fáradalmaitól kipihenhesse magát.
Természetesen: a gróf nem osztotta Kornélnak azt a hajlamát, hogy ha egyszer visszakapja az uraságát, hétféle udvari bolondot fog tartani a háznál. Ő kettőt is sokallt egy háznál, Koczur cinikus bolond volt; nem úri társaságba való. Ennek ki kell tenni a szűrét.
Ez pedig veszedelmes kísérlet volt.
Az egyik félbolond nem engedi olyan könnyen elválasztatni magától a másik felét. Az olyan rá nézve, mint a demoniacusnak a megszálló lélek: makacsul ragaszkodik hozzá; nem engedi magából kiexorcizálni könnyen. A sziámi ikreket könnyebb lett volna rábeszélni, hogy választassák el magukat egymástól. - Ők gyermekkoruktól fogva össze voltak szokva. Ez az egy ember volt, aki az ő bolondságainak megfelelt, aki fölött uralkodott testestül-lelkestül az övé. Nem szeretett senkit, csak azt a pajtást, a bohó cimborát. Félt az egész világtól, csak ebben az egyben bízott. Ennél tartotta az eszét.
Mihelyt egyedül maradhatott Koczurral, semmi sietősebb dolga nem volt, mint tudatni vele az ipamuram jó szándékát.
Koczur csak nevetett, és a fogait csikorgatta hozzá. E fogcsikorgatással párosult nevetésben ilyenformák voltak mondva:
- Ohó, nagy uraim! Hát ti ki akartok engem dobni az ajtón? Amíg nyomorogni kellett, nem bántátok, hadd legyek odanőve az úrfihoz; amíg csak ütlegeket kellett kapni tőle, jó voltam én, amíg a hátamra kellett venni, jó voltam lónak én: most aztán urakká lettünk, pusztulj bolond, félre csacsi: nincs rád semmi szükség többé! Hohó! Kegyelmes uraim! Nem úgy verik a cigányt! Én nem vagyok Illavay Ferenc tanítványa! El kell verni a bolondot? - No, hát lássuk, hogy melyikünk a nagyobb bolond? Melyikünk kergeti el a másikat?
A legelső következés az volt, hogy Kornél felment Koczurral Bécsbe, s ott (Illavay tanácsának dacára) beváltotta az úrbéri kötelezvényeit. Kapott értük - préda módon elárusítva - egy kerek milliót.
Koczur volt az, aki e pénzművelethez kikereste a számára Diadém bankárt.
Hogyan választhatta ezt ki Koczur, aki soha börzekörökben nem forgott; a simplex mendikáns diák? Óh, sok természetes furfang lakik az ilyen borzas fejben, amiben eltörik a fésű foga. Nem ment ő a börzére bankárt keresni; hanem elment a balettbe, s aztán arra vigyázott, hogy melyik bankár páholyának a lakosára kacsingatnak fel a ballerina assoluták, az a neki való ember. Nem is csalta meg a logikája. Arra, amit keresett, különb embert nem is találhatott Diadém úrnál.
Diadém úr is egyszerre keresztülismerte az első üzleti tárgyalásnál a maga emberét.
Igaza volt Illavaynak.
Diadém lenyomta a tehetségeivel Zsiborák egész bandájának az értékét. Ezek a nyomorult rablók elviszik, amit a helyéből kimozdíthatnak: talán meg is ölik az embert, ha dühbe jönnek; - de ,,ez" kihúzza a földet, a hegyet a kiszemelt áldozatnak a lába alól, s megöli a lelkét is, hidegvérrel, kiszámítva, nevetve.
Az első találkozás után el volt készülve Diadém úr az egész tervvel. Ő egészen szükséges embernek találta Koczurt Kornél mellett. Egész tüntetéssel becézte őt a társaság előtt, anélkül, hogy összebeszéltek volna, értették egymást tökéletesen.
Az eljegyzés után rögtön felmentek a császári székvárosba együtt.
A mennyegző jövő farsangutoljára lett kitűzve, ameddig az apátvári kastélyt ismét meg lehet népesíteni az egykori pompával, amin a gondnok túladott a ,,ház becsületéért".
Még ma is emlegetik Bécs városában azt a fiatal magyar földesurat, aki egy-egy bútorkereskedésbe, egy díszműárusraktárba, egy porcelántárlatba ezzel a szóval lépett be: ,,Hogy ez a bolt, így, ahogy áll?" Nem mondta, hogy mi kell neki belőle. Az egész! Nem kérdezte, mire tartják. Majd ott lesz a számlán.
Melegítette az oldalát az az egy millió. Nagy szó is az. Készpénzben ezerszer ezer forint. Egy olyan embernél, aki ahhoz volt szoktatva, hogy minden hónapra kijárjon a havi pénze, s azt forintonkint zsarolja ki takarékos markok közül. Hányszor elnyerték a hátáról a kabátot hatosos hazárdjátékban! S most egyszerre egy millió jutott a kezébe. Azt sem tudja, mit vegyen meg rajta. Méghozzá Diadém úr fényes tervei, amik birtoka jövedelmét megtízszerezik!
S aztán ott van előtte a nagy császárváros: mindazokkal az érzékmámorító élvezetekkel, amik addig, mint egy pecsétes könyv voltak előtte lezárva. Vége a tilalomnak! Minden szabad, és minden megvehető már!
Az idő is hozzá való.
A császárváros egész élete nagyot változott a forradalom óta. A 48 előtti Bécset senki se keresse már.
A hírhedt ,,Gemütlichkeit" - a bécsi ,,kedélyesség" megégett a rémnapok vésztüzében, s a hamujából egész más valami támadt fel.
Hajdanában is kultiválták a Magyarországról felkerült földesurak a bécsi népmulatságokat, eljártak a fiákerbálba s a mosónék táncvigalmába, s nem sajnáltak egy piros kendővel bekötött fejű kackiás menyecskével egy dreischrittest eljárni; nevettek nagyokat a vak hárfás csintalan versein, s beledaloltak a ,,dullia"-ba; a forradalom után a népmulatság is mind megváltozott, a leeresztett copfot felváltotta a chignon, a ,,dudler"-eket a chansonnette-dalárnők, s a dreischrittet a kánkán. - Ez volt az általános örökös.
A népmulatságokból elmúlt az ősnémet magvas, durva, de őszintén tréfás kedély, s inficiálta azt a rosszul travesztált érzékinger, az eredetinek a zsenije nélkül.
Hanem hát azért divat maradt az elegáns világ urainak ,,polgárjogot" szerezni az olyan mulatságok népeinél, aminőket az újabbkori Sperl, Diana-terem, Walhalla nyújtanak.
Itt aztán minden szabad és minden megvehető. Kornél tapasztalhatta azt.
S ha csak az lett volna vele a cél, hogy rövid idő alatt testben, lélekben és vagyonban tönkre legyen téve: egy ilyen kollégiumi aszkéta életben tartott kedély, egyszerre beleszilajulva a fantázia megelevenült mámorvilágába, igen hamar eljutott volna a végére.
De nem erre volt ő kiszemelve.
Hiszen annál semmi sem együgyűbb mesterség, mint egy hóbortos ifjút tele zsebbel beleereszteni a gyönyörök katakombáiba, s a másik kijáratnál kihozni mint halottat.
Hanem ezzel csak egy harmadiknak tennének hasznot. Nem azt akarták, hogy valaha még Illavayra szálljon Kornél birtoka - és olyan állapotban, hogy az ismét rendbe hozható legyen. Szebb terv volt annál készen.
A gyönyör spelunkái csak iskola voltak számára. A magasabb akadémia következett.
Kezdett apródonkint bolondos kalandjairól s őrült pazarlásáról hírhedett lenni a székvárosban.
Ez kellett neki.
Hogy széltére beszéljen a világ arról a magyar mágnásról, aki a vendéglőben az első és második emeletet kibérli egyszerre szállásul, azért, hogy az orgiáinak a zaja fölött meg ne botránkozzanak a szálloda többi vendégei, aki százasokat oszt borravalónak, s aki a hozzáküldött rendőrrel, midőn az őt jobb magaviseletre inteni hozzá jön: alkudni kezd, hogy mennyiért engedi magát felpofoztatni. S a rossz világ hozzáteszi, hogy a rendőr elvállalja azt ezer forintért. S aztán annyiszor, amennyiszer eljön, fölvenni a pofont és az ezer forintot. Lehet, hogy nem igaz, de beszélik. Végre Koczur fölvilágosítja a bőkezű vigadót, hogy sokkal jutányosabb lesz, ha vesz magának egy nagy házat, amiben egyedül lakik, s ahová a rendőrségnek nincs semmi köze beütni az orrát. Megvetet aztán vele egy nagy kétemeletes palotát a Tábor utcában háromszázezer forintért; de csak százezeret fizetnek, a többit törlesztésre hagyják. Abból aztán minden lakót kiszállásolnak: ott marad nekik meg az ő cimboráiknak az egész palota.
De hát minek az ilyen dolgokért megítélni a fiatal embert? Egyszer ki kell neki tombolni magát. Azt tartják az okos emberek. Mások is végigjárták azt az iskolát csikóéveikben. Annál szolidabb lesz majd férfikorában. Aztán egy okos asszony minden hibát helyrehoz. Nem képzelni, milyen hatalma van egy okos asszonynak egy férjre, aki bolond. Azért nagyon okosan teszi a bolond, ha addig, amíg az okos asszonyt hazahozza, iparkodik minden kellemetes oldalát élvezni a bolondságának. Ez az életfilozófia.
Ez időben egy új phoenomenon hozta izgalomba a császári várost.
A nagy katasztrófa legjobban szétzilálta a művészvilágot. A költők azt hitték, hogy most már örökre el kell hallgatni, s a színigazgatók nem tudták, hogy mit játszassanak, amiért vagy a rendőrség, vagy a közönség meg ne haragudjék. A Prófétaepocha még nem nyílt meg. Ami a kánkán uralmával versenyzett, az volt egyedül a cirkusz.
Ennek is állandó lakója volt Kornél: páholyt tartott, s ismert minden lovat, clownt és lovarművésznőt benne; otthon volt abban egész az istállóig, s bírt az öltözőszobákba juthatás bűvészetével: ide mind kedves barátja, Diadém úr vezette be. Annyira szerette a műlovarokat, hogy kedve lett volna magának is föllépni egyszer. Talán a parforce steeple chasse-ben. Szerelmes is volt minden művésznőbe, egy nap az egyikbe, másnap a másikba. S voltak vívmányai, amikkel aztán mindenkinek eldicsekedett. Hanem azért nem volt hűtelen a menyasszonyához. Óh, nem. A legboldogítóbb pásztoróra élvezetei közepett is elmondta akár a Fiakker Millynek, akár a Warzen Kathlnak, hogy van neki egy csodaszép menyasszonya, s ennek milyen nagy szemei, milyen sűrű szemöldei, milyen hosszú haja, milyen fehér bőre van! ,,Amellett ti mind kis kutyák vagytok!" - Elég ám ennyi a hűségre.
Egyszer aztán jött a nagy tünemény, ami arra volt hivatva, hogy még a szép menyasszonyt is túlragyogja.
Már hetekkel elébb hirdették hírlapok és falragaszok, hogy ,,Ő" jön. A világ nyolcadik csodája: egy más csillagzat lakója: Atalanta! - Donna Atalanta, leánya don Manuel de Pelargoniónak: a valódi spanyol grandnak, akinek az ősei a szaracénokkal harcoltak.
De hát nem elég az hozzá, hogy don Pelargoniónak az ősei hány szaracént vertek agyon, hanem min dolgozik a leánya? Lovon dolgozik-e vagy kötélen, vízben-e vagy a levegőben? Egyikben sem. Ő a porond hősnője. Egy női viador, aki elé nem állhat férfi, hogy a földhöz ne vágja.
Első hallásra ez nagyon ízetlen biztatás. A nő hatalma a báj, nem az erő. Nő, akinek az izmai oly kifejlettek, mint egy férfié, megjárja természeti különösségnek, de hidegen hágy, mint a hottentotta Venus. Nem is lehet abban semmi poézis, semmi esztétikai élv, hogy egy női alak, nekigyürkőzött jelmezben egy férfialakkal küzdeni kezdjen, minden fordulatnál megsértve a plasztika és a decentia szabályait.
Hanem hát az volt a híre, hogy az egy csodaszépség amellett; Párizs, London el volt ragadtatva általa: a kirakatok tele voltak az arcképeivel, s nagy reklám járt előtte.
Az sem tréfa dolog, hogy a don, aki maga a leányának az impresszáriója, előre egész kis emeletes házat kibérelt a művésznő számára az Elendbasteion, amelyben egyedül maga akart lakni. Ez nagyon titokszerű kezdet volt. Azt mondták, hogy minden városban, ahol vendégszerepekre szerződik, ilyen lakást szokott kibérelni, s a fáma nyelve sokfelé tévedezett a magyarázataival. Egyik szerint a zárt magányos lak titkai maguk az eleusi mysteriumok; a másik szerint pedig a művésznő valódi zárdai életet él; s a hidalgó, aki ókasztíliai becsületére büszke, zár alatt tartja a leányát a csábítók ellenében.
Végre eljött a nagy nap, amelyre első föllépése volt hirdetve. Ezen a napon a cirkusz habituéit kizárták a próbáról. S este az öltözőszobák egyikének bejárata előtt minden berontó gavallér egy magas termetű, bronz arcszínű úrnak a pitykés dolmányába ütötte az orrát, aki ezzel a szóval förmedt rá: Quebuscas? (Mit keressz itt?), s ha a nevét mondta neki, azt kiáltá vissza: Qualesquiéra sei! (Akárki fia vagy!) S eltolta az ajtótól, hosszú karjában olyan erő volt, mintha egy gőzgép rúdja lökné meg az embert. S el nem mozdult arról a helyről mindaddig, amíg a sor rá nem következett. Az pedig legutoljára volt hagyva, mint pièce de résistance. Türelmetlenül várta az egész közönség.
Végre le volt játszva az egész program. A szolgák jöttek a gereblyékkel helyreigazgatni a lovaktól felkapált porondot. A zenekar elhallgatott: a közönség zaja várakozásteljes mormogásra csillapult le. Minden lornyon kézben volt, s a kijáratot leste.
Az első dobütésre a zenekarnak aztán előlépdelt legelőször is a ,,szép Achilles", a társaság legügyesebb akrobatája, a közönség kedvence, gladiátori jelmezben; ez lesz az ellenfél. Az meghajtá magát a közönség előtt, a tenyereit megdörzsölte homokkal, s aztán a leggracieusebb positurába vágta magát, s kiszámított hátralépésekkel egész a korlátig vonult vissza.
A zene megint szünetelt. Most jön ő.
A hidalgó vezeti.
Ez nem olyan spanyol, mint amilyennek Kornél ismeri a spanyolokat; (,,Hernani" és ,,Sevillai borbély" után); nem hordja a keresztjelvényező bajuszt és hegyes szakállt, ellenben simára van borotválva, s a mai világbeli spanyolok pitykés dolmányát viseli. Inkább hasonlít egy torreádorhoz, mint egy grandhoz. Csak büszke magatartása bizonyítja, hogy Ibéria szülötte és kék vér.
A hősnő atyja karján lépdel előre. Termetét sarkig takarja a fekete selyemmantilla s fejét arcával együtt a csipkereboso.
Amint az aréna közepére érnek, a hidalgó lekapja a leány fejéről a rebosot s válláról a mantillát, s ott áll a lámpák fényében Atalanta.
Az egész közönségen, mint egy borzongás fut végig a bámulat ,,áh" sóhajtása. Az alak csodaszép.
Semmi eléktelenítő izomzat, semmi túltengő íntömeg nem rontja meg a szobor szépségű tökélyt, mely egy klasszikus márványideál, megelevenülve. S az arc maga valóban az, ami névtársáé lehetett, a férfilegyőző Atalantáé; fehér és piros, s nem a festéktől, vonásaiban inkább a görög, mint a spanyol típusra emlékeztető, amihez erősen keleti kifejezést kölcsönöz villogó nagy fekete szemei fölött az a két fekete félhold, a sűrű szemöldök; rózsaszín orrlyukai lüktetnek a belső hévtől, s felvetett ajkai közül kivillog a fehér fogsor; mosolyában gödröcskék támadnak az arcán. Szétnéz, mintha keresné az ellenfelét, s mikor meglátja azt, egy rózsa van dugva a feltűzött hajába, azt kihúzza onnan, s a fogai közé szorítja, s aztán egyszerre széttárja mind a két karját, keblét előre feszítve, mintha mondaná: ,,Itt van! Tied ez! Ha el tudod venni!"
A felharsanó zeneszóra és erre a kihívó attitűdre a szép Achilles előrohan a korlát mellől, s megkezdődik a küzdelem, s a párharcban a legmesteribb csoportozatok fejlődnek ki a nézők előtt, miknek minden változata egy művészremek. Látszik, hogy ez nem birokharc, hanem összetanult plasztika. Mind a két eszményien szép alak idomzata összhangzásba jön a mesteri fordulatoknál. A görög szobrászok vésője nem teremtett ennél szebb remeket, mind ez a két alak együtt. S a nőalak még a küzdelemben is nő marad, s midőn szép testét nem takarja más, mint a vékony selyemtrikó, egy mozdulatával sem lesz dísztelen soha; mintha csak a török nő feredzséje burkolná be tetőtől talpig. Egy mesteri fordulatnál aztán, midőn mindenki azt hiszi, hogy mindkét alaknak a földre kell esni, sikerül neki a karját kirántani ellenfele kezéből, s a másik kezével ezt előrerántani, miáltal a szép Achilles térde a poronddal érintkezésbe jön, s ezzel a küzdelem sorsa el van döntve; - akinek a térde vagy a háta a fövenyt megüti, az a vesztes.
A szép Achill megadja magát, halálnak adva fejét. (Atalanta, mint tudjuk, a legyőzött ifjakat le szokta nyakazni.) A győztes amazon pedig ragyogó arccal tekint végig a közönségen: a rózsa még most is ott van a fogai között. Két keze keresztbe téve a vállain.
A hidalgó odasiet hozzá, s zsebkendőjét nyújtja neki. Atalanta letörli vele arcáról az izzadságot; most láthatják, hogy nincs kifestve.
A közönség tapsol és lármáz. Különösen nagy zaj van a proszcéniumpáholyokban.
A hidalgó fel akarja adni a mantillát az amazonra. Ez azonban visszatartja azt. Valamit észrevett: nagyon éles érzékei vannak. A közönség egy része nem tapsol, ahelyett a kezeivel hadonáz, s ezt a nevet kiabálja: ,,Currer!"
Egy páholyból egy fehér körszakállú öreg úr deklamál, és hevesen gesztikulál hozzá.
- Mi bajuk van? - látszik a leány kérdeni.
Az igazgató ott értekezik a páholy előtt azzal a tekintélyes úrral, aki irányadó személyiség lehet a cirkuszban, s aztán szörnyű perplexus képpel korcsolyázik oda a spanyolokhoz, mutogatva két kézzel s magyarázva szemmel és szájjal, hogy mi veszedelem van.
,,A közönség azt hiszi, hogy ez csak betanult produkció volt. Hozzák elő a Currert, tessék a kisasszonynak azt földhöz ütni, ha tudja."
Az amazon int a kezével, hogy hozzák hát ide! Ki az a Currer?
Az apa, don Manuel di Pelargonio visszavonul a mantillával és a rebosóval: donna Atalanta pedig ott marad a középen, várva, hogy ki hát az a Currer?
Az pedig senki se más, mint az amerikai Herkules. - Nemsokára megjelenik a porondon: viadori jelmezében. Egy berzerkeri alak, kinek az izmai, mint az egymáson fekvő kígyók, úgy játszanak össze, széles vállain hatalmas állkapcsú fej dacol. Combjai megannyi oszlopok. E lábak, e karok, e vállak, e bölényi fő ahhoz vannak szokva, hogy emberpyramidokat hordjanak körül. Az a pofa is hozzá! Ezek az apró szemek! No, hiszen ezeket nem lehet elkápráztatni egy szájba dugott rózsával. Köztudomású adat, hogy a herkulesi alakok nem fogékonyak a női bájak iránt. Currer urat ugyan nem fogja Atalanta kisasszony a szemei villámfényével elkábítani, mint a szép Achillest.
A Herkules (a nép üdvriadalától fogadva) odaplántálja magát a porond közepébe s cserág alakú karjait szétnyújtva, várja ellenfelét, hogy mint akar hát belékötni.
A zene újra megharsan, a közönség figyelme feszül. Atalanta most óvatosan, mint a bengáli tigris, lopózva sikamlik ellenfele közelébe, s mint a bengáli tigris, egy szökéssel veti rá magát. A két sámsoni kar feléje kap, hogy magához ölelje, de már az akkor kisiklott alóla, s csak egy megtántorodó lépése a Herkulesnek tanúsítja, hogy megtámadójától egy ellenőrzetlen oldallökést kapott: mire ő is féloldalt torpan felé. Most a nőalak új rohamot próbál, de most már a Herkules jobban vigyáz, s a közelébe érőnek elkapja a karját fél kézzel, a másik kezét hirtelen a dereka alá veti, s egy pillanat alatt keresztülhajítja a fején. De Atalanta azzal a légbukfenccel nincs legyőzve. Talpra esik, s abban a pillanatban mindkét kézzel olyat taszít a Herkules vállán, hogy az előrebukik, s fél tenyerével a földre tapos.
A közönség egy része tapsol, más része tombol:
- Nincs legyőzve! Csak a tenyere érte a földet!
Atalanta int a kezével, hogy jól van, folytatni fogja.
A rózsa még most is a szájában van.
A Herkules most már komolyan fel van ingerülve. Az ő hazája Pennsylvania, a leányé pedig - talán Columbia. Versenytársak ők.
A férfi ismét a védő, a nő a támadó. Currer ezúttal mind a két karját elkapta Atalantának, s azzal az óriás erővel, mint egy macskát kapva fel a légbe, egyet csóvált rajta, s úgy vágta le a földre. A nézősereg borzadt. A leány minden csontjának össze kellett törni. De az most is csak talpra esett, mint a tigris, s a térde nem érte a földet, sőt, mint a kaucsuklabda, visszaugrott egész ruganyossággal hátrafelé.
Most aztán szikráztak a szemei, az arca csupa tűz volt. A légbe hajítástól hosszú szénfekete haja szétbomlott, s egész a térdhajlásáig omlott le. Vadállati szenvedély lángolt tekintetében. kikapta szájából a rózsát, széttépte azt, és elszórta maga körül két kézzel. S azzal, mint a vijjongó sas, tépésre görbített körmökkel rohant ellenfelére ismét, s ezúttal egy gondolat gyorsaságával megelőzve annak a mozdulatát, jobb lábával gáncsot vetett neki, s két kezével megragadva annak a karjait, a térdén keresztül dönté azt, úgy, hogy a nagy herkulesi alak egyszerre ott hevert a porban. Ezt ,,Rappo-fogás"-nak nevezik az atlétikában, s csak úgy lehető az, hogy a támadó a jobb lábával dupla lépést tesz, kívül és belül. Nincs kolossz, akit az meg ne döntsön.
Most aztán általános tapsvihar zendült fel a cirkuszban. A siker tökéletes volt. Bokréták özöne hullott a hősnő lábaihoz. Ő egyet sem vett föl. Éles szemei észrevettek egy alakot, aki a földszinti karszékek egyikére felugorva, onnan kiabál torkaszakadtából. Ő maga ment oda hozzá, s látszott a mozdulataiból, hogy meg akarja tudni, mi baj van még. A bécsi közönség kíváncsi. Az az egy ember, aki parapléjával hadonázva, separatum votumot adott, imponált neki. Elcsendesültek, hogy meghallják, mit akar a polgártárs?
- Ez mind semmi! - kiáltott hernalsi kiejtéssel a szónok. - Ez mind betanult komédia! Jól ismerjük ezt! Én az egy forint harminc krajcáromért magamat bolonddá tenni nem hagyom. A Herkules úr douceurt kapott a mamzelltől azért, hogy le hagyja magát teríttetni. Ilyen nincs. Tessék megbirkózni Krautsuppen Tónival; aztán akkor tessék visszamenni a spanyolviaszkországba azzal a szóval, hogy a császárvárosban nem akadt ember, aki egy leányt le tud kapni a tíz körméről.
Irtóztató hujjahó követte ez indítványt.
- Hohó! A Krautsuppen Tóni.
A nőalak vállat vont, azután megkereste a fejéből kihullott fésűjét, hosszú zászlóhajzatát összecsavarta, feltűzte a búbjára, s aztán a porond közepére haladva megállt, és szétnézett, hogy no, hát ki az, aki még meg akar vele mérkőzni.
Most lett aztán még csak az igazi nagy hecc. A közönség egy része szaladt a Krautsuppen Tóniért. Az egy széles körökben ismert fiákermester volt, első nyertes a kocogóversenyen, a legizmosabb férfi a Spittelbergen; a ,,Kőoroszlány" és a ,,Bodzafabokor" zsarnoka, aki egymaga képes volt egy egész kocsmát kitisztítani, ha kedve szottyant. Meg is tette akárhányszor, hogy holmi dicsekedő, nyegle, olasz akrobatákat, akik Herkulesnek merték magukat nevezni, fogadásból úgy földhöz teremtett, hogy azok még az unokáiknak is meghagyták, hogy soha Bécs városát útba ne ejtsék.
Most is itt volt a Krautsuppen Tóni szolgálatban, s nem nagy biztatás kellett neki, hogy megmutassa a közönség előtt a virtusait. Miután megmagyarázták neki, hogy a város becsülete forog kérdésben - hogy diadal esetére öt ezüst forint üti a markát, s főleg miután azt megértette, hogy ellenfele csak egy megvetésre méltó ,,Gschwuf", elszánta magát a hősi feladatra.
Neki nem kellett trikóba öltöznie, csak éppen a jankliját vetette le, s feltűrte az ingszárait karjain, amik félelemgerjesztő izomerőt árultak el, s aztán a korláton keresztül beugrott a porondra.
A karzatok üdvriadala biztatta a vállalkozót. Ilyen harcnál mindig a nép viadoráé a karzat rokonszenve.
A páholyok pedig már kizárólag mind Atalantának voltak megnyerve.
Az istennői alak ott állt, karjait összefonva, a középen, s megvető mosolygással tekintett le a feléje közeledő kolosszra. Ez már csak játék volt rá nézve. Meg sem erőtette magát érte. Olyan gyors volt, mint a gazella. Ellenfele csak a levegőt fogta meg helyette, s ahány rohamot kísérlett meg ellene, annyiszor feküdte meg a homokot. Alig lehetett észrevenni a villámgyors mozdulatot, amivel az amazon karja és lába taszított és gáncsot vetett; még csak az arca sem hagyta félbe a mosolyt. Egyszer aztán a Krautsuppen Tóni dühbe jött: ,,No, ha te rúgsz, hát én is rúgok!" s azzal ő is hasznát akarta venni az egyik lábának; de azzal lelte meg a végveszedelmét, mert Atalanta, mint a gondolat, oly sebesen megkapta a kirúgó lábát bokában, s azzal odadobta őt mindenestül a fövényre, csak úgy döngött a hátától föld.
S amíg aztán a levert viador elkábultan tápászkodott fel a földről, törülgetve szeméből, szájából a homokot, azalatt a diadalmas hősnő, most már az összes nézősereg eget szaggató tapsaitól követve, szökellt a hidalgóhoz vissza, aki aztán hirtelen ráveté a fejére a rebosót s a vállára a mantillát, s aztán valahányszor kihítták (tizenháromszor egymás után), mindig mellette volt a hidalgó, s beburkolva az egész termete.
A páholyok gavallérjai mindenünnen siettek az útját elállani az öltözőkig, s egy tekintetét elorozhatni vagy legalább hozzáérhetni; de azt mind meghiusítá a hidalgó, aki kézzel dobálta félre a leánya útjából az ,,Ustedes"-eket, minden nyájaskodást csírájában elfojtva, s tisztává seperve az utat a bámulatra méltó donna Atalanta előtt.
Akinek legjobban elvette ez a produkció az eszét, az Kornél báró volt.
- Barátom! - mondá Diadém úrnak - ez nem leány, hanem valami tündér.
- Az a legnagyobb baj - szólt Diadém úr felsóhajtva.
- Mondjad csak, hogy lehetne ezt a nőt meghódítani?
- Birkózással bajosan.
- Ne tréfálj. Én nem tréfálok.
- Annál rosszabb rád nézve. Emiatt a leány miatt már sok ember elvesztette az édes eszét. Ne nézd meg többet. Nem neked való az.
- Micsoda? Hát koldus vagyok-e én?
- Nem azt mondtam. Nem az van itt. Más van itt. Itt nem kezdheted azzal, hogy ,,Hogy adják ezt az egész boltot?" Én nagyon jól ismerem donna Atalantát. Fájdalom, hogy tapasztalásból beszélek. Ennek a nőnek nagyobb jövedelme van, mint egy nábobnak. Vendégszereplését mesés díjakkal fizetik; s mindezt magának köszönheti. Éppen azért aztán erre a ,,magára" nagyon jól vigyáz. Hidd el nekem, hogy a mai kor legszigorúbb aszkétái az akrobaták. Ezek kénytelenek olyan életmódot folytatni, ami az izmokat edzi, a főt tisztán tartja, a vért csillapítja, nekik nem szabad a gyönyört, a mámort, ami lankaszt, megismerni. Te most hiába versz itt gyökeret a cirkusz öltözőszobái előtt; két óráig a te istennőd elő nem jön, mert azt most rögtön hidegvizes pokrócba burkolják, s abban kell neki maradnia, s mikor abból kikel, beleugrik egy kád négyfokú vízbe, azután férfiruhát vesz, s gyalog megy hazáig, a mozgás végett; de oly sebes léptekkel, hogy te futva sem éred utol; otthon aztán a szállásán készen várja a vacsorája. Egy nagy darab marhahús, ami még azon véres; rá egy palack hideg víz. Tíz perc alatt készen van vele. Akkor aztán nyitott ablaknál, aminek a redőnye között bever a hó, lefekszik egy szőr derekaljra, vánkos nélkül; a komornája ismét bepólálja vizes lepedőbe, pokrócba s úgy alszik. Reggel megint jön a vizes kád; onnan aztán a testgyakorlatok iskolája, a próba az esti előadáshoz; közben egy frugális reggeli tojással, egyebet ez napközben nem ehetik. Valóságos remeteélet ez. Ezt nem lehet vendégségre meghívni, mint a te kis balerináidat. Ez a művészetének az örök rabja.
- Eh, ezt én nem hiszem.
- Az a te dolgod.
- Ha te olyan jól ismered már a szokásait, akkor már ismeretségben kell vele lenned.
- De milyen éles eszű fiú vagy te, hogy kitalálod! Természetes, hogy régen ismerem. Londonból, Párizsból. Magam is sokat futottam utána, s elég vetélytársam volt, s aki megelőzte a másikat egy lófejjel - hát azé maradt a lófej; - de a pályadíjat senki se hozta még el.
- Én elhozom. No, ne nevess. Megteszem.
- Hiszen nagyon jó lesz. De hogy kezdesz hozzá? Az isteni Atalanta nem tud más nyelven beszélni, mint spanyolul és angolul; te pedig mindent tudsz a világon, csak ezt a kettőt nem. Hogy érteted meg vele magadat? Azt már mondtam, hogy az univerzál nyelven: a pénz nyelvén nem lehet vele beszélni.
- Megtanulok angolul. Koczur, hozz nekem rögtön egy angol mestert! Nyolc nap alatt megtanulok angolul.
És csakugyan megtörtént Kornéllal az a csoda, hogy nekifeküdt a tanulásnak, és magolta az Ollendorfot - anélkül, hogy valaki által fenyegetve lett volna, hogy nem kap ebédet, amíg a leckéjét fel nem mondja. Ez az egy jelzi legjobban szenvedélye veszedelmes nagyságát. Leckét tanulni egy nő miatt! - Ez még a szaltó mortálénál is nagyobb valami!
Harmadnapra azonban már beleszakadt a fejszéje ebbe a nagy fába. Ez az angol bolond egy nyelv. Könnyebb lesz a spanyol. Az hasonlít a diákhoz, s ebből ragadt meg valami. Az angol mestert eleresztették, szereztek spanyolt: aztán nekifeküdtek ketten Koczurral a kasztíliai nyelvtannak, úgy magolták fennhangon, óra hosszat. Két nap múlva azt is megunták mind a ketten.
- Valami jutott eszembe! - kiálta fel Kornél, földhöz csapva a grammatikát. - Nem kell nekem se angol, se spanyol.
- De nekem se - kontrázott Koczur.
- Eredj el, tudd meg, melyik kertésznél vásárolja Atalanta a rózsákat?
Koczur kitudta azt rögtön. Akkor Kornél leült levelet írni.

,,Istennő!
Én egy hét óta kínzom magamat azzal, hogy nyelveket tanulok, amiket ön megért. Mentül tovább tanulom, annál kevesebbet tudok. Ahhoz a nyelvhez folyamodom hát, amit ön is megért: a virágnyelvhez. Ezek a virágok mondják meg önnek, hogy én önt imádom. Ha megsértettem ezzel a szóval, mutassa meg a levelemet az atyjának, hadd öljön meg érte. De ha azt akarja ön, hogy még többet is mondjak önnek: akkor tanuljon meg ön németül, ahogy én is tudok.
Báró Opatovszky."

- Zseniál! - ordíta föl Koczur, mikor ezt a levelet elolvasta. - Így csak egy Opatovszky írhat!
Azt a levelet aztán lefordíttatták a nyelvmesterrel spanyolra. Akkor aztán elmentek ahhoz a bizonyos műkertészhez, aki a rózsákat szállítmányozta Atalantának.
,,Hogy ez az egész bolt?"
Azt kifizették alku nélkül, s meghagyták neki, hogy minden virágját, amint van, szállítsa el Atalanta bérházába, s az ő szobáit díszítse fel velük, azalatt, míg az istennő a próbán van - ezt a levélkét pedig csempéssze bele egy kaméliabokorba.
Így jár az okos ember túl valamennyinek az eszén!
Aztán vártak az eredményre. A hidalgó csak nem jött el, két meztelen kardot hozva a köpenye alatt, Kornéllal megvívni, a vakmerő kísérletért, s ez biztató előjel volt. Ezalatt pedig minden nap eljártak a cirkuszba. Jó dolga volt embernek és lónak, mert Kornél az egész cukrászboltot megvásárolta a játszó személyzet számára, s traktálta, akit csak megkaphatott. A játék alatt pedig folyvást Atalanta öltözőszobája előtt ácsorgott, s igyekezett egy-egy pillantást vethetni a színi lepel alá, ha az ajtó megnyílt; ami mind hiábavaló volt, mert az ajtón túl még egy szőnyeg is következett. Megkísérte az őrt álló hidalgóba is belekötni: megkínálta az arany tubákosszelencéjével (hiszen abban is spanyol van), de a grand olyan szemeket szúrt rajta keresztül, mint két hegyes tőr, s nem fogadta el a burnótot; pedig a szelencét is neki akarták adni.
Donna Atalantának igen változatos repertoárja volt. Abban különbözött leginkább a közönséges akrobatáktól, hogy sohasem ismételt egy produkciót; minden estére volt valami új látványa, amivel a közönséget meglepte: ezáltal folytonosan fenntartotta azt a káprázatot, hogy ez mind nem betanult mesterfogás, hanem ötletszerű vadonat természet. Nem számítgathatta a néző, mint más művészeknél, akiket mindig ugyanazokban a fordulatokban látott, hogy no, most ez jön! Most kell odanézni! Ez lesz a szép! Ennél mindennap új volt, minden váratlan és minden szép.
Egyszer az indiánt mutatta be, aki a vad ménes közül egy szilaj csikót kifog pányvával. Ötven lovat tereltek be a fövényre, s azokat összezavarták. Don Manuel odainte egy zsemlyesárga csődörre, s abban a percben kirepült a szőrpányva Atalanta kezéből, s hurokra szorult a mén nyakában. Ez volt a gyönyörű látvány! Amint a vad mén, a szőrhurkot érezve a nyakában, elkezdett szökellni, ágaskodni, nyerített, rúgott, kapált, a nyakát csavargatta. De nem nézte senki a lovat, hanem azt a másik alakot, aki azt fogva tartá. Minő játéka az izmoknak! Mily eszményi tökély a legrögtönibb mozdulatokban! Milyen fölénye az emberi erőnek a vadállati düherőszak fölött! Némelykor olyan volt, mintha ércből volna öntve; máskor meg oly gyors, oly szilaj, mint egy démon. Lassankint odavonta a pányvánál fogva a mént magához. Az már ki volt fáradva, reszketett, akkor megcirógatta a ló fejét, a fülébe sugdosott, az orrába lehelt, a mén mozdulatlan lett. Leoldotta a ló nyakáról a pányvát, s aztán a derekát körítő selyem kötőfékkel felszerszámozta. A ló engedte a kötélhurkot a szájába szorítani. Akkor aztán egy vad kiáltással felszökött a ló hátára, s megragadta azt a kötőféknél és a sörényénél fogva. A mén erre minden tudományát végigpróbálta, hogy lovagját levesse magáról! Körülforgott, felrugdalt, ágaskodott; nekiiramodott s egyszerre megtorpant, szügyébe vágva a fejét. Mind hasztalan. Úgy csimpajkozott belé az a nőalak, mint a jaguár, ha az antilop hátára szökhetett, csak a térdei szorították a ló oldalát, nem ült rajta, s ha a bőszült állat levágta magát a földre, talpon maradt, s mikor az felugrott, már ismét hátán volt. - Egyszer elszakadt a kötőfék! - A közönség elszörnyedve kiálta fel: ,,Most mindjárt leesik!" A ló vágtatni kezdett, mint egy versenyparipa, orrlyukaiból forró gőzt fúva. Donna Atalanta lefordult róla. Nem kell sikoltani, tisztelt publikum! Így szoktak a vad indiánok, mikor a bölényt üldözik: az egyik lábszárával tartja magát a ló hátán, s az egyik kezével a sörényébe kapaszkodik, a ló oldalán nyargal most. Amint a másik kezével a vágtató mén orrlyukát befogja, az elkezd lassúdni, futása lépéssé változik; prüszköl, megrázkodik, nyakát hajtogatja, délcegen bókolva. Most a lovag ismét a hátára veti magát, fekve, féloldalt, a ló nyakára könyökölve. Ő is ki van fáradva, pihen. Ez nem nőnek való munka volt. Elájult. - Vizet! Segítség! - kiabálják a naiv nézők. Az alak fejével és karjaival lefelé csügg; semmi erő sincs már benne: annál több a szépség. Egészen nő már. Ha a ló egyet szökik, maga alá fogja gázolni, hanem az szép csendes léptetve megy körül a porondon egész a kijáratig. Ott az alélt termet egyszerre talpra szökik, s nevetve int búcsút a nézőknek. Ez is csak játék volt.
- Aber Madonna, so uns erschrecken! - kiált eléje szép német szóval Kornél, útját állva egy pillanatra.
A művésznő ránéz, s önkénytelen elneveti magát. A báró úrnak minden hajszáláról csepeg a veríték. Ő izzadt meg jobban az előadás alatt. Arcának rémülettel vegyült hódolata a legnagyobb diadaljel a művésznőre nézve...
- Ich bin der Opatovszky Kornél...
Donna Atalanta megbólintja a fejét. De ugyanazon percben a hidalgó vaskarja félretolja az útból az udvarlót, s ló és lovas eltűnnek előle.
       
- Te! Már ismer! - mondja hazatértében Koczurnak.
És nem vesz részt többé semmi mulatságban. Otthon süttet magának a szakácsával olyan nyersen hagyott beefsteaket, amilyennek hírét hallotta, s a komornyikjával vizes pokrócba göngyölteti magát éjszakára.
       
Donna Atalanta megint más szerepet hozott a játékrendbe. Előre sohasem volt jelezve a színlapon, hogy mi lesz. Csak az, hogy donna Atalanta föllép, s hozzátéve egy olyan idegen szót, amin a közönség törhette a fejét. Legyen meglepetés. Mit fog legyőzni: embert, vadállatot? Miben fog uralkodni: légben, tűzben, vízben? Emberi szivekben mindenesetre.
Opatovszky megint ott lábatlankodott a manége-ben, mikor donna Atalantára került a sor. A hölgy ezúttal is mantillájába burkolva jött elő, de a reboso, mely magas fésűre tűzött kontyáról aláhullt, arcát nem burkolta be: kezében nagy teknőchéj legyezőt tartott, míg a senor, kinek karján léptetett, hosszan aláomló skarlátpiros köpönyeget viselt félvállra vetve.
Mikor Opatovszky mellett elhaladt a donna, elejté a legyezőt. Ketten egyszerre kaptak utána: az apa és az imádó, s kegyetlenül egymásba csapták a homlokaikat.
- Ai perro desdichado! - dörmögé a spanyol.
Kornél azt is megköszönte. Azonban hüledezve vette észre, hogy a spanyol köpönyege alól egy hosszú kardnak a meztelen hegye kandikál ki: ennek valami gonosz szándéka van.
A donna pedig kecsesen léptetett ki a porondra, folyvást kísérője karjába kapaszkodva, s végigsétált vele, tréfálkozva, fecsegve, legyezőjével játszva. Ezúttal nem a szobormintához alkalmas viadori jelmez volt rajta, hanem pompás spanyol öltözet: a szokottnál ugyan rövidebb, de tökéletes. Minő produkcióhoz lehet az alkalmas? A közönség ráért találgatni, mert kétszer-háromszor is végigsétáltak a cirkuszon, enyelegve, nevetgélve: donna Atalanta olyan tökéletes nő volt minden mozdulatában, minden tekintetében, hogy el lehetett volna őt így nézni, mint szinésznőt. Hanem hát a közönség mégis mást várt tőle! A zenekarban ezalatt mandolint pengetnek, serenada hangzik, kasztanyetta csattog. Csak nem fognak talán egy bolérót táncolni vagy tán éppen elólét?
Most egyszerre egy dobütés vág közbe, s az arra megzendülő trombitaharsogás közé mély bömbölés hangja vegyül: a manége csarnokábul elővezetnek egy bikát. Két torreádor fogja a két szarvát. Gyönyörű andalúzi állat, lelógó kövér tokával, előreálló szarvakkal. A színlapon ez áll: ,,lidiados a la portuguesa", ezt senki sem értette. Azt jelenti, hogy bikaviadal, portugál szokás szerint. Még akkor nem ismerte ezt a közönség Doré remek rajzai után: egészen új volt a mutatvány. A cirkusz clownjai és zsonglőrjei torreádoroknak öltözve kergetőztek a bikával, mely igen szelíd kedélyű állatnak mutatta be magát. Lehetett rajta kacagni. De a közönség nem ahhoz volt szokva, hogy mikor donna Atalanta szerepe következik, olyankor nevetés legyen a vége. Mindenki várta, hogy fog következni valami, amiben az elszörnyedés gyönyörét fogja élvezni. Maga donna Atalanta úgy sétált folyvást a hidalgó karján a zsivajgó tömeg között, mint aki tudomást se vesz az egész hajszáról, csak a legyezőjével játszott. Egyszer aztán elkérte a kísérője égő szivarát, s ruhájának bő volantjai közül elővett egy tarka szalagokkal repkedő banderillot; aminek az egyik végén horgas szigony van, a másik végében pedig röppentyű van elrejtve. A banderillo repülve talált a nyargalászó bika oldalába, s beleakadva, elkezdte a sziporkát szórni. Ekkor kezdődött aztán az igazi mulatság. A cirkuszi személyzet talán maga sem volt rá készen. A bika egyszerre megdühödött, s szétöklelt az ingerkedők között. Azok menekültek ki a korlátok mögé: a fövényen nem maradt más, csak donna Atalanta és a hidalgó meg a bika. - A bájos ,,la pegadora" egyedül játszott a kolosszális nagy állattal: folyvást hajigálva az oldalába a tűzköpködő banderillókat, s félreszökve az útjából a bömbölő állatnak. A közönség lélegzetét is visszafojtá. Ah, nem így szokott a látványban részt venni a lissaboni corridák közönsége! Az közbekiabál, s biztató szavával segít dühíteni vadállatot és viadort. Az már türelmetlen volna, hogy vért lásson. Itt meg ideges borzadály fut végig a szíveken, mikor a bika egyszerre meglátja a veres köpenyeges hidalgót, s neki szegezve a két szarvát, rárohan szökkellve. Az pedig még csak meg sem mozdul előtte. Felemeli a fél karját, oldalt hajlik, s el hagyja a bikát futni a hóna alatt: a szarvak a levegőbe döfnek, s az állat a korlátfalnak rohan vak dühében.
Most lekapja a válláról a veres köpenyt a hidalgó, kibontja redői közül az espádát - s odaveti mind a kettőt - donna Atalantának. S maga ott marad, két karját összefonva.
A bika megfordul, széttekint vérben forgó szemeivel, a hátába akadt banderillók röppentyűi nagyokat pattannak: csak a vörös posztót látja. Most ezt a leány lengeti előtte. Másik kezében tartja a kardot. Vajon meg fogja ölni a bikát? Ez drága rekvizitum egy előadáshoz. Az pedig azzal a szándékkal rohan rá, hogy felöklelje. S a szép ,,pegadora" ott áll, felemelt arccal, fogsorai kitündökölnek megnyílt ajkai közül; a veres posztót lobogtatva, s a kardot magasra emelve, várja áldozatát. Mikor aztán az már csak egy ugrásnyira van hozzá, akkor eldobja a köpenyt és a kardot, s előre szökve, megkapja a két kezével a bikának a szarvait. Ezek a ,,pegadorok", s akad néha egy ,,pegadora" is, akik nem szúrják le a bikát, hanem megragadják a szarvait, s kényszerítik azt csupán karjaik erejével a megállásra.
De ez csak egy pillanatig tart. A szörnyeteg bestiális erejét nem paralizálhatja semmi emberi izom hosszú időre. A bika hátralép, s aztán félrefarolva, nekifordítja ellenfelét a páholy tribünfalának, hogy ezt egyenesen odanyársalhassa a deszkához.
A vér meghűl a nézőseregben.
- Jézus Mária! - sikolt egy férfihang - ne engedjék neki megölni!
Donna Atalanta ráér fölnézni a feje fölé, s rámosolyog a részvétteljes kiáltozóra. Az csak Opatovszky volt bizonyosan. Most a bika rekedt bömböléssel tör előre; de mielőtt ellenét a deszkához szoríthatta volna, az hirtelen a két kezén fölfelé emelte az egész termetét, összefont lábaival az ég felé, fejével a bika homlokán, selyemvolantjaival, csipkefelhőjével olyan, mint egy kinyílt teljes mákvirág, s ott maradt a vadállat magasra emelt fején.
Erre aztán kitör a frenetikus tetszészaj. A clownok előugrálnak a korlát mögül, s belekapaszkodnak a bika uszályába. A páholyokból bokrétazápor hull alá. Opatovszkyt alig bírják visszatartani, hogy ő is oda ne rohanjon a bika sallangjába csimpajkozni. A legyőzött vadállat pedig mogorva majestással lépdeli körül a cirkuszt, gyönyörű bokrétáját meghordva minden páholy előtt. Donna Atalanta lefelé fordított arca úgy nevet a - felfordult világra vissza. Igazán, csak az ő feje van a helyén, a többieké van elfordítva.
De senkié annyira, mint Opatovszkyé.
Már azt mégsem engedte el magának, hogy oda ne rohanjon a kijárathoz, mikor Atalantát leemelik a bika szarvairól.
- Princess! - kiálta, összegyűrt kalapját feléje nyújtva. - Das war schrecklich schön!
S a megszólított pegadora, mialatt a senor mantilláját és rebosóját ráadta, hogy a tomboló kihívásra megjelenjen a közönség előtt, mosolyogva fordult oda hozzá, s azt mondá neki - németül:
- Guten Abend, senor!
Opatovszkyt csak az gátolta e szóra, hogy vele együtt ki nem röpült a középre, hogy elkapták a frakkja szárnyát. Magánkívül volt ettől a szótól:
- Ő beszél németül! - Ő megtanult németül! Hallották ezt?
Örömében lecsókolta a bohócok képéről a piros szivet. Útját állta a visszatérő donnának. A hidalgó keresztbe tette előtte a lábát. Azt mellbe ütötte vakmerően.
- Elmenj spanyol, az apádat! (Ez már magyarul volt.) Mert megeszlek! S nem volt visszatartható donna Atalantától: - Sie sprechen deutsch! Ein Wort noch deutsch! Senki el nem tudta gondolni, mint hozza ilyen nagy eksztázisba ezt a magyar főurat Adelung nyelvének ily elsajátítása. A szép pegadora pedig eltakarva arcát a legyezőjével, hogy csak Opatovszky hallja szavait, ezt súgá neki:
- Morgen - fünf Uhr - bei mir.
       
Ezzel aztán ő volt ledöfve, nem a bika.
Futott haza a diadalával. Vendégeket hítt. Elmondta mindenkinek a dicsőségét. Bevett vár, megnyert ütközet, meghódított ország ily örömficánkolást nem idézett még elő. Minden ablakát kivilágíttatta a palotájának. S maga végignézte az egész lakomát, amit cimboráinak adott, elhűlt előtte az étel a dicsekedés miatt, s nem volt étvágya, úgy jól volt lakva örömmel.
- Isteni madonna! Hogy állt ott: az égben táncolva a lábaival; két kezével fogta az ökör szarvát. Így, ni!
Hozatott két széket, s meg akarta mutatni, hogy hogyan csinálta a madonna. Az lett a vége, hogy betörte az orrát.









Jókai Mór: Akik kétszer halnak meg


Vagy ,,uram", vagy ,,bolondom"
Hiába keresné valaki mai nap azt a kis emeletes házat az Elendbasteion, ahol a donna Atalanta lakott. Az egész vidék, bástyáival együtt, egész utcaszámra, áldozatul esett a városszépítésnek; nem is látni már olyan házakat többé Bécsben, mint az volt, az emeleten rokokó stílű kőerkéllyel; a nehéz kapu mellett egy kisebb utcaajtó. Az előtt rángatják a csengettyűfogantyút Kornél báró és Koczur, fölváltva, pontban öt órakor.
Opatovszkynak a fogata ott várt a kapu előtt. Két óriás szürke volt a hintó elé fogva, aminél nagyobbat a birodalomban nem lehetett találni: a sörénye, farka meg volt festve cochenillával rózsaszínűre. A hintó maga narancssárga. Ismerte azt már minden ember Bécsben.
- De tulajdonképpen minek is jössz te ide is velem, mikor én légyottra jövök egy szép leányhoz? - kérdi a báró.
- Hát én azalatt, amíg a nemes báró a donnával értekezik, elfoglalom a senort valami diskurzussal.
- De hogyan beszélsz vele? Nem tudsz te spanyolul.
- Hogy ne tudnék? Hát nem vettem belőle hét leckét? Aki hét leckén meg nem tanul spanyolul, az - legyen báróvá. Csak rám kell hízni.
Azalatt előkerült valahonnan a podagrás házmester, s beeresztette az urakat a kis ajtón.
Az urak átadták a névjegyeiket a cerberusnak; azzal az fölvezette őket az emeletbe, még egynehány vasrácsajtót nyitogatva föl előttük, furfangos ugrózárak segítségével. Az ő kezéből aztán egy gyanús külsejű komorna vette át az urakat és névjegyeiket.
Opatovszky bevezetésül egy százpengőst nyomott a kapus markába, kettőt pedig a komornáéba, amiért a felső kabátját le segítette vetni. Koczur is adott az utóbbinak egy sokáig zsebben hordozott cukedlit, az előbbinek pedig egy papirosba göngyölt kétkrajcárost, amiről azt lehetett hinni, hogy húszas, amíg ki nem bontotta az ember.
Akkor bebocsátották őket az elfogadóterembe; tessék helyet foglalni! A névjegyeiket bevitték az urasághoz a mellékszobába. Kornél nagy megelégedéssel látta, hogy mindazok a megtanulhatatlan nevű virágok, amiket ő a műkertésznél összevásált, itt vannak, és pedig nagyon megbecsülve, drága virágedényekbe vannak elhelyezve. Azt már elfeledte, hogy ezeknek is ő adta meg az árát: vagy tán meg sem nézte a számlát.
De különben is összhangzó volt azzal a terem pompás fölszerelése. A falakon remekművű aranyozott ezüsttálak: akkorák, mint egy pajzs, sőt talán valóságos vért volt az valamennyi, amit a tornában viseltek. Mindeniken ugyanaz a nemesi címer. Heraldikai remekmű, öt pajzsra osztva, amikben levágott fejek, úszó gályák, delfinek és griffmadarak szerepelnek, napokkal és holdakkal vegyest. Ugyanaz a címer nagyban is ki van függesztve egy nielloművű ezüstrámában, amely alul gót betűkben ez évszámot viseli: 1235. Fölül pedig a családi jelszót: ,,si non: non". Azonkívül látható a falon egyszerű, de antik és füstös rámában egy egészen megbarnult pergamenre festve az ősi családfa, melynek egyes leveleire ily nevek vannak aranybetűkkel fölírva: Il Campeador! - Pizarro! - Dias del Castro! A lapis lazulival kirakott asztalon roppant ezüstmedence, ami tele van hányva függőpecsétes levelekkel; a szögletben egy vasember áll őrt, leeresztett sisakrostéllyal, ami alul a csontkoponya fogsora kivillog. Láng alakú kardokból, szaracén szablyákból és harci szekercékből ellenben egész trophaeum van kirakva a kandalló fölött. Egy valódi spanyol grandnak a vendégvárakoztató terme ez.
A megnyíló oldalajtón kilép ő maga: - ahogy spanyol grandhoz illik, elöl, a háta mögött bocsátva leányát.
Idehaza ő is szokott divat szerint van öltözve, európai gentlemannek; úgyszintén a donna is. Alig lehet rájuk ismerni. Don Manuel mellőz minden színpadi spanyolkodást; nyájasan szorít kezet a vendégeivel: míg donna Atalanta helyet mutat egy ódon gobelin szövésű kereveten Opatovszkynak, s maga átellenében telepedik le egy grifflábú asztal mellé, melyen nagy, zománcozott, kapcsos könyvek állnak, s azok között egy karcsú nyakú japánedény, egy szál pompás, soha szem nem látta virággal.
Donna Atalanta a legszerényebb egyszerűséggel van öltözve, nyakig érő izabellaszín kasmirruhát visel, melynek volantjai fekete csipkével vannak díszítve; haja egyszerűen fésülve; egész alakja, tekintete egy elegáns, de házias kisasszonyé; e rendes hölgyöltözetben oly gyermetegnek tűnik fel, semmi sem árulja el a rendkívüli testerőt. Alig hinné el az ember, hogy ez az alak hajigálja a földre a Herkuleseket, s ez küzd meg szilaj lóval, vad bikával. A szemei sem árulják el azt a szilaj tüzet, mely gyújtogatni szokott. Itthon, közelből, nőruhában oly szelíd és okos tekintete van.
Koczur rögtön karon fogta a hidalgót, s elkezdte magának magyaráztatni vele a családfa történetét, ami hosszú és nevezetes história, azalatt az ifjú pár beszélhetett - németül; amit a hidalgó úgysem ért meg.
- Uram! - kezdé a szót donna Atalanta - ön nekem egy levelet írt, ami engem meglepett. Elismerem, hogy ez a levél rendkívüli volt rám nézve. Én sokféle nyilatkozatoknak vagyok kitéve, nem kerülhetem ki. De ilyennel, mint az öné, még nem találkoztam. A többiek mind ajánlatokat tesznek. Szívét, vagyonát, életét kínálja minden ember. Igyekszik bebizonyítani, hogy mennyire elvettem az eszének nagyobb részét, s még a maradékot is nekem ajánlja fel. Ön pedig elém áll, és nem kínál, hanem követel. - Tőlem kívánja, hogy én hozzak önnek áldozatot; tanuljak meg egy nyelvet, amire semmi szükségem nincs; csak azért, hogy önnel beszélhessek rajta. - Ez engem meghatott. Ez valóságos ember; nem fabáb, mint a többi. - Ennek lelke van. - Én még nem láttam eddig igazi embert; óhajtottam egyet látni.
Még ennél nagyobb hízelkedést Opatovszky Kornél nem hallott magáról: csak úgy szédült bele.
És dacára annak, hogy egyedül neki volt lelke ebben a házban, sőt talán ebben az egész városban, mégsem akadt meg a fejében az a gondolat, hogy de ugyan mi módon tudott megtanulni ez a hölgy oly rövid idő alatt ennyire jól németül, hogy ilyen hosszú beszédet tud tartani? - Ahelyett még magasztalásokban tört ki.
- Ah, madonna, Sie sprechen sehr schön deutsch.
- S higgye el ön, hogy ez a legnagyobb áldozat, amit művésznőtől lehet kívánni. Nekem erre alig marad időm. A világ azt hiszi, hogy mi valami mulatságos életet folytatunk. Pedig alig van egy pihenésre való óránk, s a lakomáink, egyszerűbbek a nomádokénál.
- Óh, én tudom, tudom! - szelelt bele Kornél. - S azóta én is egy darab félsült marhaszelettel élek, s éjjelre vizes pokrócba göngyöltetem magamat - mint ön.
- Ön nagyon őszinte volt hozzám. Ez tetszett meg nekem nagyon. Én is ilyen őszinte akarok önhöz lenni. Hogy mindjárt első percben ismerjük meg egymást. Önnek legelőször is meg kell tudnia azt, hogy mi kevély, büszke arisztokraták vagyunk. Óh, kérem, ne nézegessen a családfa felé, amit don Manuel magyaráz. Nem mint hidalgók vagyunk arisztokraták, hanem mint művészek. A hercegi koronát sohase viselte büszkébb homlok, mint az olimpi játékok koszorúit. Ezeket meg kellett előbb érdemelni. S ennek az érdemnek a tudata minket kizárólagossá tesz. Önök tapsolnak a merész, szilaj jeleneteknek, azt hiszik, az csak úgy magától jött, pedig ez művészet. Ön kívánt megismerni, ismerjen meg. Én azt mind betanultam. És folyvást, mindennap újra meg újra tanulom, ismétlem, hosszú, nehéz próbákon keresztül. Ez nekem tanulmányom, szenvedélyem. Én azokat az állatjaimat, amikkel együtt játszom, kicsiny koruktól fogva oktattam magamhoz; iparkodtam bennük az állati párát lélekké, értelmes szellemmé nemesíteni. Mi azokat a jeleneteket, úgyszólván, együtt gondoltuk ki. Úgy beszélek velük, mint jó baráttal. Minden szavamat megértik. S ők felelnek nekem, úgy, hogy én megértem. Én szeretem őket, s ők szeretnek engem. Ah, az én ,,Kalifámat" még nem találtam emberre, akiért cserébe odaadnám. Ez az a szilaj bika, amellyel ön küzdeni látott. Mikor vége van a viadalnak, megnyalja a tenyeremet, s a nyakát a vállamhoz dörzsöli, odatartva széles homlokát, hogy vakarjam meg az ujjaimmal. Megtehetném vele, hogy mikor a veres posztónak nekirohan, öklelés helyett letérdeljen előttem.
- Ah, a kedves Kalifa! Megengedi madonna, hogy tiszteletemet tehessem nála, s én is megvakarhassam a homlokát?
- Teheti ön, csak ennivalót ne adjon ön neki, mert akkor öklel. Idegentől nem fogad el semmit. Ő is büszke, mert művész.
- Óh, én nem leszek neki idegen. Ott fogok lakni az istállójában.
- Óvom önt még egyszer. Mi, művészek csak egymás iránt vagyunk türelmesek. Mennyi pofont osztanak esténkint a bohócok egymásnak! De meg ne próbálja velük egy idegen! A nimfa engedi, hogy a derekát átölelje a faun a táncban; de ugyanaz fakéregbe burkolja magát, ha Apolló kergeti.
Kornél el volt ragadtatva e célzás által Daphne metamorfózisára.
- Ezentúl hát eljárhat ön a próbáinkra. Bepillanthat azokba a titkokba, amik a közönség számára el vannak leplezve. El lesz fogadva a mi arisztokratikus zárt körünkben.
Ez, ez volt a legfőbb vágya Kornélnak.
- És aztán igen jó barátok leszünk. Ön megtartja, amin kezdte; s amiért önnek mindenki fölött előnyt adtam. Ön elfogad tőlem minden szívességet; de nekem nem kínál soha semmit. Én gyakorlom a nagylelkűséget, ön pedig elfogadja azt.
- Nem, madonna, erre az alkura rá nem állok. Én nem akarok az ön házikoldusa lenni. Egyáltalában nincs kedvem a koldus szerephez. Ön végtelen gazdag: azt tudom. Az én egész gazdagságom nyomorúság az önéhez képest. De mégis van valamim, amit önnek kínálhatok. Egyszer talán. Ön felfedezte, hogy nekem lelkem van.
- S azt ajánlja fel nekem? Vigyázzon magára, senor! Aki nekem a lelkét akarja átadni, az nekem vagy uram, vagy bolondom.
- Akár mind a kettő.
- Úgy látszik, nem értette ön meg az igazi értelmét a szavamnak. Nem ok nélkül mondtam azt, hogy mi, művészek, arisztokraták vagyunk, hozzá vagyunk szokva, hogy királynőnek tekintsük magunkat, akinek jobbágya a közönség. Estéink diadalok. Országunkat változtatjuk tetszés szerint, s ahol megjelenünk, ott hódítunk. Magunk teremtjük magunkat! S nemességünket nem osztogatja se császár, se király: mégis velünk jár az. A vándorcigánynak a meztelen szabadságát s a hercegek fényűzését együtt bírjuk. Ahogy a cigány odább viszi a sátorát, úgy visszük mi odább a palotánkat. Hozzászoktunk elpazarolni ma a kincset, a pompát, ami körülvesz, s holnap megint újra szerezni. Nekünk van adva Aladdin mesés lámpája. Mivel válthatja meg tőlünk valaki azt a kincset? A nő, aki művész, maga egy egész ember; nem fele egy más valakinek, akinek őt még meg kell találni. Ön eszes ember. Érti, hogy mit mondtam.
(Most sem értette biz az. Azaz hogy értette, de azt gondolta, hogy hátha másként is lehet.)
- No, hát csak látogasson meg ezentúl is, mikor üres napom van. Azt megtudhatja a színlapról. Jöjjön fel a próbáimra. Szívesen látom. De egyet ismétlek. Arról, hogy a lelkét, szívét nekem adja, előttem ne beszéljen; mert így csak az szólhat hozzám, aki vagy azzá tesz, ami ő maga, vagy azzá lesz, ami én vagyok.
E szóknál fölállt a helyéről a hölgy, s olyan volt tekintetében, mozdulataiban, mint Diana, mikor Acteont szarvasállattá változtatja.
Tehát: vagy uram, vagy bolondom.
Vagy te osztod meg velem a bárói koronádat, s hazaviszesz az apátvári kastélyba, vagy én osztom meg veled az én csörgősipkámat, s jársz velem cirkuszról cirkuszra, és ugrálsz a többi bohócokkal az abroncson keresztül, akik nekem egyenrangú társaim.
Ezt meg lehetett érteni.
Kornél azonban ravasz volt. A bolondot nem könnyű még bolondabbá tenni. Gondolta magában: hátha csalni is szabad? Az ígéret szép szó. Aztán abból az egy millióból még sok megvan. Valamikor egy nagy államférfi azt mondta egy nagy királynénak, hogy minden embert meg lehet venni; csak el kell találni az árát. ,,Még engem is?" - pattant fel a királyné. - ,,Teszem föl: Sziléziával" - szólt a miniszter. - Hátha ennek a királynőnek is van valami Sziléziája?
Jónak látta nevetésre fordítani a nagyon komoly interjút. S azzal odalépett a nyitott erkélyajtóhoz, s ezzel a furcsa kérdéssel fordított egyet a párbeszéd tárgyán:
- Hogy tetszenek önnek, madonna, ezek az én lovaim?
- Igen szépek. Az a piros sörény a régi lengyel udvarnál volt a divat.
- Hát a hintóm?
- Jó ízlésre mutat?
- Megengedi, hogy ennek a hintónak az ajtajára az ön címerét festessem?
A hölgy különös mosollyal nézett rá, aztán vállat vont.
- Ahogy önnek tetszik.
De: elfogad ez olyan ,,lelket" is, ami négy lábon és négy kereken jár.
Kornél pedig annyiba vette azt, mint egy boldogító ,,igen" szót a ,,leánykérésnél".
No, arra a bárói korona megosztására nemigen gondolt még; a műlovarrá lételre még kevésbé: hanem az járt az eszében, hogy ha már két lóval be lehet hajtani ennek a hölgynek az ,,udvarára", hát négy lóval mi nem lehet még?
Viszonzásul adtak neki egy virágot, amit a szép kezek maguk dugtak a gomblyukába.
- Hogy hívják ezt a virágot?
- Pelargonium.
(Még akkor a Nelson teljes gerelye egészen újdonság volt.)
- Ah!
- Nem a mi nevünk származik ettől a virágtól, hanem ezt nevezték el a kertészek a mi nevünkről. Ősöm, don Guzman, aki Pizarróval együtt járt Tlenochtitlanban, hozta el ezt legelébb Spanyolhonba Montezuma aranykertjéből.
- Esküszöm, hogy sohasem fogok más virágot viselni gomblyukamban.
Ezalatt don Manuel is elkészült a heraldikai fejtegetéseivel, amiket Koczur nagy kegyelettel hallgatott. Hét lecke után lehet is már az embernek jól hallgatni spanyolul.
A vendég urak kalapjaikat vették és búcsúztak.
A donna kezet szorított Kornéllal, s az úgy tapasztalá, hogy ez a legsimább bársonykéz a világon.
Don Manuel pedig kikísérte őket az előszobába.
Kornél megint nyomott egy százforintost a komorna markába, mikor a kabátját feladta. (Úgy látszik, hogy a spanyoloknál nem szokás a főuraknak inast tartani, csak nőcselédet.) Figyelmezteté rá, hogy össze ne törje azt a virágot ott a gomblyukában.
A lépcsőn aztán Koczurnak eszébe jutott, hogy ottfelejtette a sétapálcáját, s visszaszaladt érte.
A hidalgó még ott volt az előszobában; - amint összetalálkoztak, mind a kettő elnevette magát. Aztán kezet szorítottak, úgy nevettek. Nem beszéltek hozzá semmit.
A hidalgó látta, hogy Koczur a pálcáját keresi: ő megtalálta, s odanyújtotta azt neki, aztán mikor az át akarta venni, jól a tenyerébe húzott vele. Arra meg Koczur kapta el a pálcát, s visszasózott egyet a hidalgó hátára. S ismét összenevettek.
Fura búcsúvételi mód ez a spanyoloknál!
Kornél megvárta Koczurt a lépcsőrácsozatnál. Ő már elfelejtette, hogy miképp kell azt fölnyitni.
- Te! - mondá neki nagy örömmel - ő elfogadta az ekvipázsomat! Érted, mi az?
- Az, hogy most gyalog mehetünk haza.
- Ostoba vagy! Ő az én fogatomon fog járni, s mindenki azt fogja hinni, hogy ő az én szeretőm.
Kornél ezt is nagy dicsőségnek tartotta.
- Hát a donna mit adott érte?
- Látod ezt a virágot itt a gomblyukamban? Tudod, mi ennek a neve?
- Tudom. Muskátli.
Pátts! Kapott egy pofont a képére.
Ennek a pofonnak pedig az a genezise, hogy a jockey-klubban a gavallérok egymás között donna Atalantát ,,donna Muskátli"-nak szokták nevezni, mivelhogy a pelargoniumnak csakugyan ez a népies neve. S ez Kornélt fölöttébb bosszantotta.
- Ez a Pelargonia! Az ő családi viráguk. Ott van a címerükben. Az ősük, Montezuma ültette azt, és hozta át Spanyolországba. No, ne haragudjál.
Azzal megcsókolta Koczurnak az arcát azon a helyen, ahol megütötte. Ez már bevett szokás volt.
Amíg a köszvényes házmester újra előkecmelgett a csengetésre, a két ifjú úr tanakodhatott a kapu alatt.
- Jól van - mondá Koczur. - Ez hát ,,foglaló". De hát mit kaptunk érte?
- Szintén foglalót. Meg van engedve az üres napokon látogatást tennem a háznál, és minden próbáin megjelenni.
- Ez már valami.
A házmestertől aztán kikérdezte Kornél:
- Van-e itt istálló?
- Van.
- Hát kocsiszín?
- Az is van.
- No, hát ki kell nyitni a kaput, be kell járatni a hintót, az itt marad.
A házmester ellenvetést akart tenni. Egy százas elhallgattatá. A hintót bejáratták az udvarra.
- Mennyi az évi béred? - kérdé Kornél a kocsistól.
- Ötszáz forint.
- Itt van. Ezentúl donna Atalantát fogod szolgálni. Ha jól viseled magad, megjutalmazlak.
Be sem várta, hogy megköszönjék, futott ki az udvarból, vitte magával Koczurt is.
Aztán megint jutott valami az eszébe. Visszaszaladt. Még nyitva találta a kaput.
- Héj, kocsis!
Az már a lovakat kezdte leszerszámozni.
- Gyere ide. A lovaknak széna is kell, meg zab. Nesze, kétszáz forint. Jól tartsd a lovakat.
Még egyszer visszaszaladt az utcaszegletről. Most már zárva volt a kapu, a házmesternek kellett csengetni.
- Majd elfeledtem. Ön hivassa ide rögtön a kocsigyárost, s az én címerem ,,mellé" festesse oda a Pelargonio-címert. Itt van egy százas.
- Csak az egyik ajtajára a kocsinak?
- Ostoba! Mind a kettőre. Itt a másik százas.
Most már aztán mindenről volt gondoskodva. Mehetett Koczur után, akinek hazáig lihegő hangon beszélt el mindent, ami társalgásuk tárgya volt az isteni Atalantával; összevissza, az elejét hátulra téve, keverve az igazat a képzelettel; hozzáadva sok nem mondott dolgot, s levonva belőle a tökéletes diadalra való kilátást.
Ezen az estén nem volt donna Atalantának dolga a cirkuszban; azért ő sem ment oda, hanem a jockey-klubba sietett, s ott mindenkinek elbeszélte az élményeit a legkörülményesebben, illendő változatokkal. Azt a históriai adatot, hogy a gomblyukában levő virágot Pelargoniának hívják, hogy azt Montezuma maga ültette, s donna Atalanta di Pelargonios szakította le, és tűzte fel e helyre, minden embernek meg kellett ma tudni.
A tizennyolcadik ismétlésnél még azt a marginális észrevételt is hozzátette a kommentátor, hogy ezt a virágot egyedül a don Pelargonio családnak van megengedve a címerében viselni Spanyolországban, a gomblyukában viselni pedig egyedül Opatovszky Kornélnak, Bécs városában. S aki az ellen vét, azt Spanyolországban lenyakazzák, Bécsben pedig ő lövi agyon. Örömében vesztett is kegyetlenül a tarokkban.
Most aztán már egészen megfelelő tér volt nyitva a bolondságának. Ő volt az első mindig a cirkusz próbáin, s fölmentette don Manuel di Pelargoniót a diva mantillájának őrzésétől. Ezt nem engedte magától elvétetni. Jó barátságot kötött a bohócokkal, s arra is rá hagyta magát venni, hogy a társaság főkomikusával együtt egyszer a próbán ellovagolja azt a tréfás jelenetet, aminek a címe ,,John Bull és a fia". Csak egy kis biztatás kellett volna neki, még nyilván is föllépett volna benne, telt ház előtt.
Napról napra nagyobb bolondja lett e fantáziájának. Már nem is lehetett vele egyébről beszélni.
Büszke volt rá, hogy Atalanta senki mástól nem fogad el ajándékokat, csupán őtőle. De azokkal lehetett is dicsekedni.
A bikaviadal másodszori előadásánál (ezt közkívánatra többször kellett ismételni) egy pár szattyántopánkát ajándékozott a művésznőnek: mindegyiken hat solitair gyémánt volt gomb gyanánt. Jó helyre kerültek. Ott legjobban megbámulhatja azokat a közönség - a végjelenetnél.
Hanem ő még mindig nem kapott viszonzásul egyebet - a mindennapi pelargonium virágnál. Azt naponkint maga tűzte oda a mellére Atalanta. Azonban még odáig sem ment, hogy a kezét megcsókolja. Olyan volt az a szép hölgy, mint egy világtárlat: ,,Kéretik a tisztelt közönség semmihez hozzá nem nyúlni".
A cirkusz próbáin nem csupán Kornélnak volt szabadalma megjelenhetni. A divatarszlánok mindegyike bejáratos volt oda, akinek sikerült ismeretséget köthetni gyalog vagy lóháton. Gyakran találkozhatott itt Diadém barátjával is a többek között.
Egy reggel a próba közepén belép a manége-be Diadém úr. Opatovszky meglátja, hogy egy pelargonium van a gomblyukában. Nézi lornyettel: az bizony Montezuma szent virága. Egyenesen rámegy, s azt kérdi tőle brusque megszólítással:
- Hogy meri ön a gomblyukában viselni ezt a virágot?
- Mit? Ezt a ,,Muskátlit"?
Pátts! Már akkor ott volt az ábrázatján a pof...
...Fatális helyzet! Hiszen azt mindenki tudja, hogy Opatovszky bolond; úgy osztogatja a pofokat, mintha bérmálna. Négyszemközt nem is venné azt az ember számba, visszaadná neki, s ki volna egyenlítve a dolga; de nyilván tíz más gentleman előtt kapott pofont nem lehet egyszerűen nyugtatványozni s aztán elkönyvelni.
A többi urak természetesen rögtön közbevetették magukat, s nem engedték, hogy még a próbát is megzavarja ez az intermezzo. Opatovszkynak haza kellett menni s otthon várni a cartellvivőket, akik majd mindjárt jönnek.
- Átkozott história! - dörmögé Diadém úr Koczurhoz. - Erre nem voltam készen annál a bolondnál. Mármost mit csináljak vele? Meg kell verekednünk. Ha agyonlövöm, dugába dől az egész ráépített tervünk, ha pedig nem lövöm agyon, ő teszi meg nekem, kitelik tőle, amilyen bolond.
- Ne féljen semmit, majd elcsinálom én ezt. A kihívó fél adja a pisztolyokat, de a kihívott párbajsegéde tölti azokat meg. Az én leszek.
- Jaj, barátom, így az nem fog menni. A másik két szekundáns is ott lesz, s az nem engedi, hogy vaktöltéssel lőjjünk.
- Hát hiszen nem lesz az vaktöltés. Csak rám kell bízni. Én adom hozzá a golyókat. Azokat készítem jóféle diachilon flastromból, amiket meghengergetek plajbászporba, akkor azok egészen hasonlítanak az ólomgolyókhoz. Megesküszik rá, aki látja.
- Furfangos egy fickó ön, Koczur.
Úgy történt, ahogy mondá. Másnap megverekedtek. Koczur töltötte a pisztolyokat, megmutatva mindenkinek, hogy valósággal beleereszti a csőbe a golyót, amit Opatovszky különösen követelt. Ő ölni vagy halni akar.
Valósággal dühös volt. Egyenesen odaszaladt a barriére-re, s húsz lépésről célzott az ellenfelére keményen.
Diadém úr a bal kezét szája elé tartotta. Félt, hogy még belelő azzal a flastrommal. Szerencséjére nem talált.
Most aztán ő fogta fel a pisztolyt. Opatovszky arca elsápadt, halálfiának érezte magát. A lövés eldördült. Kornél nagyot kiáltva kapott az arcához, s végigesett a gyepen élettelenül. Segédei és az orvos odarohantak hozzá. - E katasztrófára Diadém úr segédei egyszerre iramodtak keresztül a bozóton, s holnap ilyenkor ki Svájcban lesz, ki Belgiumban. Diadém maga ott maradt, elbámulva, mintha a földbe nőtt volna. Meg nem foghatta a dolgot. Mégis agyonlőtte volna Opatovszkyt? Azt hirtelen felkapták a segédei, s vitték a kocsijához.
Diadém hátramaradt. Tudta, hogy Koczurnak oda kell még hozzá jönni.
Csakugyan visszatért.
- Hát mi történt?
- Gyerünk a bokorba, mert meglátják, ha együtt beszélünk. Hahaha!
- Ön nevet?
- Hogy a patvarba ne? Az a bolond flastromgolyó a pofája közepén találta a barátunkat.
- S odaragadt?
- Az ám. Jó, hogy a kezével eltakarta.
- Mit mondott az orvos, mikor meglátta, hogy a seben már flastrom is van?
- Azt mondta, hogy ez unikum a külgyógyászat történetében. Beragasztottam egy ezressel a száját, hogy értekezést ne írjon róla a Medizinische Wochenschriftben. Egyébiránt Kornél csakugyan megsebesült. Az a bolond diachilon bírt annyi erővel, hogy egy zápfogát kiüsse, s a bőrt is fölrepeszté az arcán.
- Most már szaladjunk, mert jön a rendőrség.
Eszerint mégis teljesen indokolva volt, hogy a megsebesültet ágyba fektessék, s orvosi ápolás alá vegyék. Egy kiütött fog meg a felrepedt bőr nem tréfadolog.
De megvan ennek is a kellemes oldala. Egész nap jönnek a látogatók, a jó barátok: tudakozódni hogyléte felől. Az orvos és asszisztensei egy percre sem hagyták el az ágyát, s figyelmeztetnek mindenkit, hogy ne kényszerítse beszédre a szenvedőt.
Délfelé várják nála a sebláz bekövetkeztét.
De előbb még a gyönyör víziója jelenik meg előtte.
Egy ajtónyílásnál ki lebben szobája küszöbén be? Maga az istennő, ő az: Atalanta. Fátyolát hátravetette arcáról, s nagyon halovány. Szemei ki vannak sírva. Leül az ágya szélére, s két keze közé fogja hőse kezét. Az a hetedik mennyországba képzeli magát. A hölgy int neki; hogy ne beszéljen. Sebe fölszakadhat. Ő sem szól semmit, csak egyre magnetizálja azokkal a nagy spanyol szemeivel.
Opatovszky bágyadtnak érzi magát. Természetesen a vérvesztés miatt. És mégis egy nagy merényletre szánja el magát. Megkíséri a kezében tartott kezet ajkaihoz vonni. És íme, sikerül. Azt az acél kezet, melyet egy szilaj mén, egy vad bika nem bír helyéből elhúzni, ez a lankadt kéz odáig tudja vonni a lehetetlenségig, egy férfinak az ajkáig, mely azt az élő bársonyt nem érinthette soha. Sikerült neki egy csókot nyomni a kezére. Ah, ez a küzdelemhez méltó pályadíj volt!
Képes lett volna rögtön felugrani, ha az ápolói le nem fogták volna.
Atalanta óvatosan visszavonul, s némán int neki, hogy kímélje drága egészségét. Aggódik miatta.
- Mikor fog ön föllépni? - kérdi tőle a sebesült lovag.
- Addig nem, amíg ön fel nem gyógyult! - viszonz hévvel a delnő, s arcára rántja fátyolát, hogy pirulását eltakarja, s e szók után elfut a szobából.
- Nem álom volt ez? - kérdezi az ágyban fekvő. - Tünemény ábrándképe. Ébren vagyok-e?
- Ébren, ébren! Hogy ne volnál ébren? - kiált egy ismerős hang, s beront az ajtón - a volt ellenfél: Diadém úr, lovagias szokás szerint sietve látogatását tenni a megsebesített ellenfélnél. - Én is találkoztam vele! Lásd, te szerencsés kópé! Ezt nekem köszönheted.
- Köszönöm! Köszönöm! - rebegi a bekötött fejű: megragadva látogatója kezét: - barátom! Egyetlen, igazi barátom. Hadd öleljelek meg! - S összevissza csókolta elragadtatásában. - Ő itt volt! Itt ült az ágyamon, ahogy most te! Így csókoltam meg a kezét, ahogy most a te arcodat. Így! Így!
Diadém úr alig bírta a fejét kiszabadítani a karjai közül.
- Áldott legyen a golyó, mely ezt okozta.
Még így nem áldották a diachilon flastromot, amióta Hippokratész feltalálta.
- Csendesen, kedves barátom! Légy most nyugodtan. Ne bocsássanak most többé hozzá senkit!
Az orvosok, az órával kezükben álltak az ágy körül, s számlálták az érütéseket, várva a sebláz beálltát: suttogni sem volt szabad, csak diákul.
Künn a negyedik teremben pedig a látogatók a pamlagokba, karszékekbe vagdalták magukat hanyatt a kacagás miatt. Koczurnak már az állkapcsába állt a görcs a nagy röhögéstől.









Jókai Mór: Akik kétszer halnak meg


Ki lesz nagyobb?
Illavay csak nem tudta megtagadni a régi hajlamait. Most ügyvédi gyakorlatot folytatott. Ügyfelei értesítették őt unokaöccse bécsi kalandjairól, amire ő még egyszer rászánta magát, hogy Temetvényi grófnak levelet írjon, figyelmeztetve őt a nagy veszélyre, ami családját fenyegeti, s aminek nagyon végzetes következményei lehetnek. Arra kapott a gróftól következő tartalmú levelet:
,,Különösen tisztelt uram!
Fölöttébb lekötelezve érezzük magunkat azon szíves gondoskodásért, melyben ön házunkat részesíti. Az ifjú Opatovszky bohóskodásairól nekünk is van tudomásunk, de mi azok miatt különös aggodalmakat nem táplálunk. Az ifjúságnak ki kell forrnia magát, jobb elébb, mint utóbb. A tréfák, amiket közös védencünk elkövet, nem esnek komolyabb beszámítás alá, nem vonnak maguk után következményeket, s nem zavarnak meg semmi viszonyt. A mi körünkben azokat csak kedélyvillanásoknak nevezik. Megeshetik, hogy az érintett kalandok Kornél vagyonán érzékeny csorbát fognak ütni, de ez a mi indulatunkon őiránta semmit sem fog változtatni; eziránt teljesen megnyugtathatjuk önt. Még egyszer hálás köszönetünket fejezve ki önnek rokonságsugallta figyelmeztetéseért, maradunk stb."
,,Hát kellett ez neked? - mondá magának Illavay, mikor ezt a választ elolvasta. - Most ezek azt hiszik, hogy te vissza akartad hízelkedni magadat náluk, s eljöttél rágalmazni az ő választottjukat! Megkaptad a magadét érte. Az a másik még a hét főbűnnel is többet ér, mint te a hét erénnyel. Bizonyos körökben nem is bűnök azok, csak bohóságok: az ifjúkor kedélyvillámai. Csak az olyan embernél bűn az ilyesmi, mint te vagy. Nálunk nem esik beszámítás alá. Mit avatkozol a mi ügyeinkbe?"
Föltette magában, hogy jövőre, ahol még ezt a két nevet kimondani hallja, onnan elfut.
Hanem azért, hogy Illavaynak ilyen választ küldött a gróf, az a levél nagy szeget ütött a fejébe. Felkereste rögtön a leányát.
- Pálma! Nekünk fel kell mennünk Bécsbe; mégpedig hosszabb időre.
Pálma gyanított valamit.
- Az egész téli időt itt töltöttük falun, s most a tavaszi időkre megyünk fel? - kérdezé.
- Még hátra van az utolsó udvari bál.
- Lesz ott nekem valami dolgom?
- Lesz. Most írt nekem valaki, hogy ez a házasság erősen veszélyeztetve van Opatovszky szeszélyei által.
- ,,Illavay" írt.
- Kitaláltad.
- Azt írta, hogy a vőlegényem belebolondult mindenféle táncosnőbe, színésznőbe, s azokkal foglalja el magát! S ez sérti ,,őt"? Nem írtál neki vissza, hogy sohase rontsa vele a kedélyét. ,,Engem" nem sért. Miattam mulathat a vőlegényem, most és ezentúl, ahogy akar.
- Ilyenformát válaszoltam igenis Illavaynak. De előtted nem titkolom a veszélyt. Opatovszky nagyobb bajba ártotta magát, mint ami egy hóbortos kalandon szokott végződni. Az a nő, akinek a hálójába került, nem valami közönséges modern Aspasia, aki csak a martalékainak a vagyonát akarja elhalászni. Ennek több kell. Ez nem a mámorral láncolja magához a rabszolgáit, hanem a szomjaztatással. Ez egy kifinomított cselszövő, minden érzéki gyöngeség nélkül. Veszedelmesebb azoknál, akik szépségüket eladják. Ez nem elád, ez vesz. Közel van hozzá, hogy megvegyen rajta egy embert, aki neked vőlegényed. Ez a hírhedett Atalanta.
- S ezért kell nekem most fölmennem Bécsbe?
- Ezért.
Pálma keserűen nevetett; aztán lecsüggeszté a fejét, s kezeit összekulcsolá.
- Hiszen vétettem nagyot; jól tudom. De hogy ily hamar utolérjen a büntetés, hogy ily keserűen bűnhődjek érte; azt nem hivém. Hogy énnekem most a jegyesem után kell mennem, és versenyre szállnom érte egy abelérával, aki fejtetőre állva mutogatja magát a közönség előtt! Nekem! - Ah! Ilyen megaláztatás nem érte a Temetvényiek címerét akkor, mikor a zászlójukba Dózsa pórhada törülte a bocskorát! - Én vívjak meg: egy Atalantával! S a pályadíj: egy Opatovszky Kornél! - Istenem! Én Istenem!
- Ennek meg kell lenni.
- Jól van. Meglesz. Tessék megparancsolni, mikor menjünk! Minő pompát, minő jelmezeket vigyek magammal? Megértettem a feladat egész súlyát. Híven fogom azt teljesíteni. Megjelenek az arénán. - Előveszem, amit tanultam. - Aztán dőljön el, hogy melyikünk hát a nagyobb komédiásné: az-e, aki mindent megmutat, vagy az, aki mindent eltitkol?
       
E hölgytornában nem maradt Pálma grófné segítség nélkül. Kornél báró alig gyógyult fel párbajsebéből, amint kap egy hosszú levelet a csehországi hadparancsnokságtól, hogy mint tartalékos tiszt, siessen berukkolni rögtön és azonnal az ezredéhez. Ezzel pedig nem lehet disputálni. Opatovszky azt hitte, hogy rettenetes nagy baj lehet a hadseregnél, ha már őrá is szükség van. Hát csak felvette ismét a dzsidás egyenruhát: ebben búcsúzott el Atalantától. Ez alkalommal könnyeket is látott ragyogni a bűbájos hölgy szemeiben, amik csak azon biztatásra engedtek helyt a mosolynak, hogy a távolból is sűrűn fognak egymással levelezni. Azt bizonyosan meg is tartották. Atalanta mindennap írt Kornélnak. S a levél nagyobb csábító, mint a szó, mert azt újra meg újra el lehet olvasni: s ha a toll hegye odaírja a levél végére az ezer meg százezer csókot: az a szomjúságot csak fölkelti, de el nem oltja.
Kornél ezrede Prágában állomásozott.
Egy napon az ezredparancsnok felhívatja magához, s tudatja vele, hogy a jövő héten a bécsi császári várlakban udvari bál fog tartatni, s arra minden ezrednek a tisztikarából két tag hivatalos. Opatovszky báró van kiszemelve egyiknek.
Ennél kellemesebb kiküldetést nem találhattak volna ki Kornél úr számára. Kapott hozzá egy egész hétre való szabadságidőt.
Be kellett jelentenie, hogy mikor indul. Még ma az esti vonattal.
Repülni szeretett volna.
Az egész úton veszekedett a kalauzokkal, hogy minek megy a vonat olyan lassan? Hiába magyarázták neki, hogy ez vegyes vonat. Untában minden állomásról táviratozott Atalantának, hogy jön; nem gondolva meg, hogy éjjel a házmester a táviratokat mind a feje alá rakja, s rajtuk alszik.
Az utolsó fél órának már minden percét számlálta: az a leghosszabb idő a világon! Végre berobogott a vonat a bécsi indóházba. Kornél az ablakból kihajolva leste, hogy nem várják-e.
Persze, hogy várták.
De nem az, akit ő óhajtott; hanem valaki, akiről régen el is felejtkezett már, hogy van a világon: a kedves Temetvényi Ferdinánd gróf.
Pedig ennek nem is táviratozott, hogy jön.
Szörnyen örültek, hogy megláthatták egymást. Összevissza ölelkeztek, csókolóztak.
- Az udvari bálra jöttem - mondá Kornél.
- Mi is arra jöttünk fel.
- No, ez dicső! Meddig maradnak itt?
- Egy hétig.
- No, az dicső! Én is éppen addig maradok. Hol vannak szállva?
- Hát a saját palotánkban. - A Temetvényi-palotát nem ismerné ön Bécsben?
- Úgy? Igaz! Pardon. Egészen konfúz vagyok.
- Ott még önnek is tudunk helyet adni. Egész külön lakosztály áll a rendelkezésére. Hisz nem vagyunk egymásnak idegenek.
Erre a szóra Kornél kissé megmerevítette magát.
- Kérem. Nekem magamnak is van palotám. Benne van Koczur, mint major domus.
Most azután a grófon volt a sor pantomimikát csinálni. Felhúzta vállait, s a kezeit dörzsölte.
- De hát, édes Kornél, ön még nem tudná - hogy ezzel a palotával mi történt?
- Tán leégett?
- Valamivel még rosszabb. Önök elmulasztották a második részletfizetést teljesíteni, s a határidő után a volt tulajdonos visszavette azt. Most már nem az öné.
- De hisz én százezer forintot fizettem rá.
- Az ott veszett; úgy volt a szerződés.
- Koczur nem írt nekem erről semmit.
- Nem ám: mert őtet meg hazaküldték, s internálták Vágújhelyre mint foglalkozás nélküli egyént.
Kornél agyonlőtt embernek érezte magát. Csak az uniformis tartóztatta, hogy ríva nem fakadt.
A gróf aztán megveregette a vállát.
- No, ne verje önt le az az elveszett százezer forint. Máson is megesik az. Hanem máskor a szerződéseit bízza gondosabb emberekre. Bécsben nem lehet azokat olyan patriarkálisan venni, mint régen odahaza minálunk. Verje ön ki a fejéből azt a kis kellemetlenséget. Jöjjön a körünkbe, majd iparkodunk azt önnel elfelejtetni. Pálma is itt van.
Opatovszky még ennyire hadifogolynak nem érezte magát, mint ezúttal! Adieu már donna Atalanta! Megfogta a karját a leendő papa, s viszi magával a címeres hintóhoz: betolja maga elé, s ráül a köpönyege szárnyára: onnan nem szállhat ki elébb, mint mikor a hintó a nagy ódon kapuboltozat alá begördül. Ez pedig a börtön: a Temetvényi-kastély.
,,Ki lehet innen szökni!" - gondolta magában a fogoly.
Hanem aztán tapasztalá, hogy nagyon jó stratagéma van ellene kigondolva.
Alig foglalta el a lakosztályát, mely három szobából állt, amidőn jött hozzá a komornyik, akit már olyan jól ismert Gargóvárról, s hozta számára ezüsttálcán egész halmazát a mindenféle leveleknek, amiket számára leendő ipa ura palotájába küldöztek: a saját palotája elrepülvén a légbe.
Azokban mind meghívások, rendeletek voltak a hét minden napjára.
- Ha megengedi a báró úr, majd én fölbontom a leveleket, és osztályozom, ki melyik napra szól, délelőttre, délutánra, estére, hogy rendben legyenek.
- Ugyan tegye azt.
Volt ott hivatalos rendelet katonai elöljáróságoknál teendő jelentkezésre, meghívás az udvari bálra az udvarmesteri hivataltól. Felhívás tisztelgésre az összes tisztikarral az itt időző Radeczky tábornagynál; díszelőadásra az új török nagykövet tiszteletére. Volt ott azután egy bizalmas közlemény a térparancsnokságtól, melyben az itt időző katonatisztek figyelmeztetnek, miszerint a legközelebbi hét nap alatt estétől reggelig a szállásaikon tartózkodjanak; mert valamelyik éjjel, felsőbb parancsra, próbaalarm fog veretni, hogy hány perc alatt tud a helyőrség kirendelt helyén fegyveresen sorakozni. Ki-ki tudja meg, hogy mely kaszárnyához tartozik. - Következik egy meghívás Westmoreland herceg angol nagykövet táncestélyére, összekötve nagynevű művészek hangversenyével. Azután meghívás báró Augustin, katonai szaktudós felolvasásaira, minden fegyvernembeli katonatisztek számára. Práterkocsizás. Azután egy temetkezési parádé: egy Pestről Bécsbe hozott magas állású hadvezér végtisztességére. Azután: őfelsége a görög király fog megérkezni. Nagy hadseregszemle és a többi és a többi. Nem maradt itt annyi idő, hogy donna Atalanta regényét tovább lehessen folytatni. Azonfelül még mindenütt a gallérjához ragadva a Temetvényiek atyafiságos kezei.
,,Megálljatok csak - gondolá magában -, majd találok én ki valamit, hogy tőletek megugorhassam."
Amint a komornyik dátum szerint rendbe szedte a meghívásokat, ő is készen volt az átöltözésével; a gróf egyik fogata már ott várt rá: ez volt a mozgó börtön, ez vitte a katonai elöljáróságokhoz, akiknek be kellett magát jelentenie. No, most innen megugrom, gondolta magában. Nem lehetett. Mintegy véletlenül útjában találta egyik katonai bajtársát, egy fiatal grófot, a Temetvényieknek nőágról való rokonát, az karon fogta, elvitte magával a carrousel vezénylőjéhez, beiratta, lovat választott a számára. Dámája már van: Pálma grófnő. De a jelmez végett előbb azzal kell beszélni, hogy minőhöz van kedve, mert az összetartozó párnak összhangban kell lenni; tehát a bajtárs visszavitte szépen a Temetvényi-palotába, s Kornél úrfi azon vette észre magát, hogy megint csak ott van a börtönben, s Atalanta helyett Pálma grófnőt látja maga előtt.
Nagyon örültek egymásnak. A cousin elmondta, hogy miben járnak. Akkor aztán előszedték a jelmezképeket: válogattak, tanakodtak: melyik fog jobban illeni. Cifraságról levén szó, ebben már Kornél is örömét találta. Pálma ónémet jelmezhez hajlott, de Kornélnek meg az volt a kívánsága, hogy ő szaracén lovag legyen. Pálma volt, aki engedett. Így tehát ő is török kadinának fog öltözni.
A cousin aztán magukra hagyta őket.
Kornél pedig azt gondolta, hogy most itt az alkalom egy kis összekocódást kezdeni. Ők némi ízetlenkedéssel váltak el az eljegyzés napján egymástól. Ezt lehetne folytatni.
- Tudja, miért választottam azt a török jelmezt - kérdé Kornél. - Azért, mert ez arra a bizonyos török hercegre emlékeztet, akiről ön olyan szép verset szavalt. Még most sem mondja meg, hogy ki írta azt a verset.
Pálma vette észre a kitörési szándékot, s szépen bevágta az útját. Csupa szelídség és jó kedély volt ezúttal.
- Hát miért ne mondanám meg? Önnek a nagybátyja az: Illavay.
- Ah! Az alattomos. A nagy mogorva prózai ember! És ő verseket írt. És ő verseket tanított be önnek. Vallja meg, hogy ő szerelmes volt önbe!
- Mi nagyon becsültük egymást.
- Csakhogy tudom! No, ezzel szépen fogom őt majd bosszantani.
- Azt nagyon rosszul tenné ön. Neki mi nagyon sokkal tartozunk. Ő minket igen nagy veszélytől szabadított meg, ami különösen rám nézve iszonytató volt; a saját életét kockáztatta értünk valódi hősi módon. Mikor gyémántjaimat elrabolták, ő átment az óceánon, hogy azokat visszaszerezze. És különösen ön nagyon sokkal tartozik neki. Kétszer mentette meg önt a haláltól. A másodiknak én magam tanúja voltam: az ő keze tartotta fel a pallost, mely az ön feje fölé volt emelve. Pedig csak hallgatnia kellett volna, csak helyéből meg nem mozdulnia, s most ő volna az ön birtokainak örököse. Illavay az egész világra nézve egy nagy, nemes lélek; önre nézve pedig több, mint az édesatyja. Önnek azt az embert szeretnie kell.
Brava, bravissima! Tapsolhatunk. Ez a jelenet igen jól sikerült. Felmagasztaltuk Illavayt - azért, hogy megtartsuk magunknak Opatovszkyt. Mert ha még azt is megteszi Kornél, hogy Illavayt inzultálja azzal, amit Pálma elárult felőle, akkor nem volna egyéb hátra, minthogy a szeme közé vágja a jegygyűrűjét, s kidobassa az inasaival őt, egész kiskirályságával együtt, az ajtón.
Azonban a nemes pátosz nem veszett kárba, Kornélnak lágy szíve volt, mint a viasz: minden benyomásra átalakuló. Ez emlékekre elérzékenyült. Megcsókolta Pálma kezét, és megtért.
- Igaza van, kedves Pálma. Ön az én jó angyalom. Lássa, nem vagyok én rossz ember. Ön engem egészen jóvá fog tenni, meglássa. Megengedi ön nekem, hogy én önt nagyon, nagyon szeressem?
- Hiszen azért kötjük össze életünket.
És azután tovább is igen jól játszotta szerepét Pálma grófnő. Szelíd, átadó kedélyével csendesen visszahódítá hóbortos vőlegényét. Iparkodott kedvében járni; s aztán felvette vágytársnéjának saját fegyverzetét, s a tulajdon harcterén versenyzett vele: lóhátra ült, és bemutatta művészetét a carrousel próbáin, s a koronás látogató tiszteletére rendezett díszelőadáson. És Kornélnak, ha minden ember nem mondta volna is, saját szemeinek el kellett hinnie, hogy az ő menyasszonya a legbájosabb jelenség az egész tündéri csoportban: kivált ebben a keleti jelmezben olyan volt, mint az ezeregyéjszakai mesék föld feletti tüneménye. Imádnia kellett!
Amint beleszeretett a menyasszonyába, úgy kiszeretett abból a másikból. Az a másik volt a láz, emez a kigyógyulás. Nem kellett már őrizni, kísérgetni: megjött magától. Ha megszabadulhatott a hivatalos szertartásokból, sietett a menyasszonyához, s estélyeken, társaságokban odacsatlakozott hozzá, s ki nem fogyott a bámulatából. Hagyta magát általa vezettetni, mint egy gyermek.
Pálma meg volt győződve tökéletes diadaláról.
Pedig még hátra volt a vendégszerepből a jutalomjáték, a chef d'oeuvre: a pièce de résistance: a megjelenés az udvari bálban, ami annyi sebes dobogást okoz olyan szíveknek, amikben csupa kék vér lüktet.
Ez a hetedik nap estéjén következik. Pálma grófnő egy nagynénje, herceg ****né vezetése mellett jelenik meg mindezen nyilvános ünnepélyeken, aki Innsbruckban lakozik, s ez ünnepélyre maga is a Temetvényi-palotában szállt meg. Itt van a két család minden ija-fia, s azok úgy körülfogják, úgy őrzik, úgy gondozzák Opatovszky Kornélt, hogy az nem tehet egy lépést, nem vethet egy pillantást, nem ejthet ki egy szót, amiről tudomást ne vennének. A Szent Hermandad, a szabadkőművesség, az orosz rendőrség nem őrzi úgy a maga gyanús embereit, mint őt ezek.
Az is nagy befolyással van a kedélyállapotára, hogy egész nap el van foglalva.
A demokrata publikum ugyan ezt nem akarja elismerni foglalkozásnak, de próbálná csak meg egyszer, hogy mit tesz az, amit magas körű mulatságnak neveznek? Hej, hogy kérezkednék a műhelyébe vissza! - Nagy munkát végzett ő mindennap. Nem volt ideje a henyélésre, pedig, mint tudjuk, ez a sátán párnája. A színházakba s a Burgba és a nagy operába együtt járt Temetvényiékkel; onnan teaestélyekre mentek; azután hazakocsiztak. Éjjel gyalog kimenni az utcára katonatisztnek nem lehetett, mert az alarmrendelet miatt otthon kellett tartózkodnia; aki az ellen vétett, azt az őrjárat bekísérte a kaszárnyába, s szobafogságot kapott. Összevágott szépen a földi és a mennyei gondviselés, hogy az elvesztett fiút az övéinek teljesen visszaadja.
       
Ki írhatna le egy udvari bált a bécsi császári várlakban? A benn élőnek is nehéz az, hát még egy odavetődött egynapi bámulónak!
Háromezer vendég, akik közül minden ötödik mágnás, minden tizedik tábornok, minden ötvenedik volt, vagy levő, vagy leendő miniszter, s minden ötszázadik - ismerős. A nemzeti díszruhák s katonai egyenruhák, rendjelmezek, paszomántos frakkok, papi talárok egész gyülevésze, amibe a sporadice felmerülő fekete frakk úgy tűnik fel, mint a ragulevesbe esett légy. És mindez behintve a világ minden országainak rendkeresztjeivel és csillagaival. Valódi Kis-Európa. Magyar beszéd, német szó, francia, horvát, cseh, lengyel, olasz diskurzus egymással tőszomszédságban. Járni nem lehet, csak furakodni. A kolosszális trónteremtől kezdve, melynek oszlopközei egész erdejével vannak díszítve az egzotikus virágoknak, a csupa gobelinszőnyeggel bevont melléktermekig, valamennyi egy tarka hangyabolytól nyüzsög, egy cifra élő mozaik az, csupa férfiakból. A tömérdek katonai egyenruha vegyítve a máltai lovagok lángpiros és arany, a német rend lovagjai fehér és ezüst jelmezeivel, a pöspökök violaszín, a kardinálok bíborvörös talárjaival, a diplomaták aranyhímzésű frakkjaival, a magyar és lengyel főnemesek sujtásos, bogláros díszöltönyeivel. Hanem azért, hogy olyan tarka, mégis szomorú társaság az. Egy bál - csupa férfiakból. A hölgyek a belső elfogadási termekben vannak, ahol az anyafőhercegné cercle-t tart. S a hőség Nabukodonozor kemencéjét kezdi megközelíteni. Egy-egy titkos sóhajtás hangzik el a ,,büfé" után. Sok sarkantyús vitéz szeretne már otthon lenni, s a csizmáitól megszabadulni. - Végre megkondul a jelt adó kamarásbot, az udvar jön ki a belső termekből, s vele együtt a hölgykoszorú, a diplomáciai kar s a püspöktestület, az a három elem, mely a világot kormányozza. A férfi-tengerben egy szűk meder nyílik, amelyen átkígyózhat az emberi nem szebbik fele (nem a püspököket értjük), és - mint az Amazon folyamról írják, hogy még a tengerbe ömölve is messze megtartja a kék színét - így vonul keresztül a tarka tömegen, csupa fehér és halvány színű öltöny, keresztül a gobelinek szobáin, a nagy tróntermen: ott azután valamerre eltűnik. Valami zenét is lehet hallani: de azt már kevesen élvezik, az ezernyi férfisereg omlik az álarcos bálok redutja felé, ahol a férfibüfé van berendezve. Csak igen kevesen, a beavatottak bírnak sejtelemmel arról a mellékajtócskáról, melyen át a hölgyek eltávoztak a külön étkezőszobákba, ahová őket csak nagyon kiváltságos alakoknak lehet követni az erősebb nemből. - Ez azután egy festőt kétségbeejtő látvány! - Ami egy monarchiában féltve őrzött szépség és ragyogvány, feltalálható mind egy rakáson. Tengere a selyemnek, fellegei a csipkének, tejútja a gyöngynek és gyémántnak s örvénye a szépségnek! Kép csupa fényből, minden árnyék nélkül. Vakító felhők, hófehér keblekből és vállakból, villámlobogás szép szemekből, szivárvány gyémántözönből. Ez élő apokalipszisba jutott bele Opatovszky is. Szabad volt neki, mint deklarált vőlegénynek, menyasszonya után menni. S még ez olimpi versenyében is a büszke szépségeknek, azt mondá neki minden suttogó szó, minden elbámuló tekintet, hogy az ő választottja a legragyogóbb tünemény e fény közepett. Ez a szép kísértet, mikor körülragyogja minden özöne a dicsfénynek, olyan abban, mint egy szent alak.
Opatovszky egészen meg van igézve. Fényes főurak ereszkednek le hozzá, üdvkívánataikat átadni ahhoz a szerencséhez, hogy e büszke szépséget magáénak mondhatja. Nem is tud betelni a nézésével. Nem, ilyen hókebel, ilyen márványkarok, ilyen hattyúnyak, ily deli termet nincs több a világon! Övé az aranyalma! Ezúttal Juno győzi le Venust!
Egy érdemcsillagokkal teleaggatott úr beszél Pálmával, kinek eltávozta után odainti magához Kornélt a grófnő; s amíg az pamlagja támláján áthajolva, pihegő keblén felejti bámuló tekintetét, azt súgja a fülébe:
- Őexcellenciája, a hadügyminiszter, kegyes volt velem tudatni, hogy önnek szabadságidőt adott két hónapra.
Kornél idvezültnek érezte magát. Hisz ebbe a menyegző napja is beleesik, s a mézes hónap. Itt maradhat hát Bécsben. Meg volt neki engedve, hogy egy tabouret-re leüljön menyasszonya mellé, s ott táplálja magát gyümölcskocsonyákkal. Tündérországban nem szokás enni, csak nyalánkodni. Itt nem azok a tündérek laknak, akik a bálban pezsgőt isznak, s lábukat fölteszik az asztalra.
Hanem azért egy dolgot itt is megtesznek: azt, hogy pletykáznak.
Az istennők sem élhetnek anélkül.
Lehet, hogy valaki olyan kezdte, aki most érkezett valahonnan a provinciáról vagy a külföldről, s nem ismerős még a helyi mendemondákkal; lehet, hogy csak azért tette, hogy valami kellemes tárgyat hozzon fel a társalgás alapjául; de az sincs kizárva a lehetőségből, hogy szándékos malícia tervezte azt, hogy egy mindenkinél szebbnek híresztelt tündér diadalát egy kissé megkeserítsék. Hiszen egymást bosszantani az Olimp első etablírozása óta mindig istennői élvezet volt.
Tehát valaki elkezdte magasztalni a tegnapelőtti carrouselt s az abban résztvevőket.
A másik hozzátette, hogy mennyivel eszményibb jelenet ez, mint mikor ugyanilyen lovagjátékot a cirkuszban produkálnak hamis lovagok és álhercegasszonyokkal.
S mikor egyszer aztán benne voltak a cirkuszban: lehetetlen volt, hogy donna Atalanta nevét ki ne mondja valaki.
Ezen egy másik megbotránkozott. Ily nevet nem volna szabad itt megemlíteni.
Egy harmadik védelme alá fogta. Ez valódi művésznő, s a művészet mindenütt szalonképes, sőt udvarképes.
De minő művészet! - mondá a negyedik. - Botrány! Profanatio! Metternich alatt az ilyent meg nem engedték volna.
Egy fiatal katonatiszt aztán olajat öntött azzal a tűzre, hogy elkezdte védelmezni. Ezek a produkciók oly eszményi szépek; a legmerészebb fordulatoknál sem találhat bennük a legszigorúbb pruderie legkevesebb indecentiát. Az egy valkürnak a szilajsága, ami megkap, de nem csábít.
Ezért aztán trióban támadtak rá. A megtámadott azt a vigyázatlanságot követte el, hogy Atalantát erényes nőnek állította, aki megközelíthetetlen.
Ezzel az állításával szenzációt csinált.
Volt egy hang, mely azt állította, hogy Szentpétervárról kitiltották donna Atalantát.
Ezt tudni kell az orosz nagykövetnek!
Azt nem lehetett előkeríteni; de közelben volt az attasé. Annak kellett a kérdést eldönteni. Mit tud leghitelesebben Atalantáról? Erényes nő-e, vagy sem?
Az igazi diplomata módra vágta ki magát a kelepcéből, ő tudja, hogy se nem erényes nő, se nem erénytelen: - hanem fiú. Ezért hagyta el Szentpétervárt, mert kitudták róla.
...És az egész mendemonda alatt úgy kellett ott ülni Pálmának, mint aki nem érti miről beszélnek, s a lábainál ülő vőlegényével arról susogni, hogy milyen szép lehet már ilyenkor a Como tó partján, ahol az a villa áll, amelyben ők a tavaszt fogják tölteni: és nem árulni el egy arcvonásával sem, hogy minden szó egy mérgezett nyíl hegyét szakítja a szívébe.
Kornélnak melege volt. Pálma odaadta neki a legyezőjét, hogy hüsselje vele magát. Kornélnak megtetszett a remek akvarellfestmény a legyezőn; Pálma megmagyarázta neki, hogy az valóságos Jorry-mű XIV. Lajos korából, s hogy az minő mitológiai jelenetet ábrázol.
A szomszédnéja azonban nem akarta neki azt az árkádiai boldogságot eltűrni, egyenesen odaszólt hozzá:
- Hát ön, comtesse Pálma, látta már azt a fenomenális alakot.
- Kit? - kérdezé Pálma, tudatlan arccal.
- Donna Atalantát.
- Még nem jutottam hozzá.
- Ah, azt meg kell önnek nézni. Az egy csodatünemény. Egy démon nő alakban. Éppen holnapra van hirdetve a föllépése a ,,lidiados a la portuguesá"-ban, a kedvenc bikájával, a Kalifával; az rendkívüli látvány.
- Meg fogom nézni - mondá Pálma, s azzal visszavéve legyezőjét Kornéltól, azt mondá neki: - Ön is eljön a páholyunkba?
- Nem tudom - felelt Opatovszky -; éppen holnap estére van kitűzve báró Augustin felolvasása a katonai szaktudományból, s azon nekünk, tiszteknek, mind jelen kell lennünk.
S ez valóban olyan okos felelet volt Kornéltól, amilyet soha életében nem adott: látszik, hogy egy hét óta Pálma lelkének a kisugárzása alatt áll. Mert hiszen ott ülhet a cirkusz páholyában Pálma grófnő, lefátyolozott arccal, ahogy a többi arisztokrata delnők, nem lesz abból semmi baj; hanem ha Opatovszky is odaül mellé a páholyülésbe, s erről megtudja az a másik, hogy ez az a vetélytársnő, aki az ő imádóját más oltárhoz térítette el, s ez most eljött ide a jegyesével együtt, a magasból megbírálni az ő nyaktörő művészetét, dicsekedni a diadalával, összehasonlítást tenni kettőjük között, s a legyezővel eltakarni az arcát, mikor a komédiásné a végjelenetben a topánkája brilliantjait ragyogtatja az ég felé. Ebből még lehetne valami hecc. - S a heccet mindig szerették az istennők: példa rá a trójai háború.
Pálma engedhette volna Kornélnak azt a tisztességes visszavonulást. De most már ki volt híva! Észrevette azokat a finom, félszájra vont mosolygásokat, azokat az összekacsintó szempillantásokat a környező tündéralakoknál, s most már dicsekedni akart diadalával. Bizonyos volt a győzelme felől.
Szelíd mosollyal fordult oda Kornélhoz.
- Hiszen el lehet arról a felolvasásról szökni a vége felé. A ,,lidiados" úgyis az utolsó látvány lesz.
Kornélnak az arca egyszerre lángba borult.
- Jól van. Elmegyek.
A tündérek mind vissza tudták fojtani kebleikben a kacagást, s elkezdtek beszélni a virágkiállításról; de magában mindenik azt mondá: ,,Holnap nagy bevétele lesz a cirkusznak, jókor lássunk páholy után".
Ilyen fényes közönsége még nem volt a cirkusznak, mint ezen az estén. Az is sokat tett hozzá, hogy donna Atalantának utolsó fellépése volt hirdetve mára. A páholyokat mind az előkelő világ foglalta el, a legpompásabb toalettekben, mintha théâtre paré volna. Az urak nagy ovációkra készültek.
Pálma a nagynénjével együtt ült egy páholyban, s a hosszú előadás alatt a főurak közül többen meglátogatták őket rövid beszélgetésre. Mikor az utolsó látvány következett, egészen magukra maradtak: az urak siettek a maguk helyére, s Opatovszky még nem érkezett meg.
A seranada pengése alatt előjött a porond hősnője, a hidalgó karján falrengető tapstól fogadva. Ő még csak egy fejbólintással sem köszönte azt meg. Szokás szerint körülsétált a kísérőjével, s végignézegetett a páholyokban ülő nők arcain.
Pálma felemelte a fátyolát, hogy jobban lásson.
Egy vonaglás a művésznő egész termetén és arcán elárulá, hogy ráismert. Sokszor beszélhettek neki e fehér arcról, e kalászsárga hajfürtökről, e fekete szemöldökről, e csoda bájú szemekről. Kevélyen lejtett odább, a csípőit himbálva.
Azután jött a Kalifa, meg a bohócok alakoskodása. Ezt senki sem nézte.
Hanem nézte mindenki azt, hogy Pálma grófnő páholyában megérkezett egy fiatal katonatiszt, akinek a delnők kezet nyújtanak, s a kettőjök között levő székkel megkínálják, s aztán hangosan, fesztelenül, elkezdenek vele beszélni. Ez Opatovszky Kornél.
Nagyon sok elbeszélnivalója lehet. Oda sem ügyel az egész előadásra. Látta ő ezt már eleget!
Komédia, komédia! Pedig Atalanta is őket nézi. Úgy el-elbámul, hogy ügyetlenségek történnek vele. Egyszer a hidalgónak kell őt félrerántani, hogy a bika fel ne öklelje. Kedvetlenül, izgatottan tesz mindent. Most következik a jelenet a karddal és a vörös köpönyeggel.
,,Csitt! Pszt!" - figyelmezteti a közönség a páholyban fecsegőket. Ilyenkor suttogni sem szabad.
Pálma int Kornélnak, hogy hallgasson el: most kell odanézni, s arra ő is veszi a látcsövét, szeméhez igazítja, s odaszegezi Atalantára.
A művésznő érzi az arcán ezt a nézést.
Most aztán következik az mindjárt, hogy ő a bika szarvait megragadva, egész valküri alakjával felfordulva, felemelkedik, s a legyőzött vadállat így hordozza őt körül minden páholy előtt, s Pálma grófnő azt fogja rá mondani: ,,Milyen szép gyémántok vannak a topánkáin!", a nagynéne pedig azt, hogy ,,az alsószoknyái merő brabanti csipke"; mire Pálma grófnő így válaszol majd: ,,azokat nem láttam". - S a vőlegénye végül egész nemügyeléssel: ,,Könnyen szerzik azt az ilyenfajta némberek".
A vörös köpeny lobogott, a bika rekedt bömböléssel rohant a szép pegadorának; de ez ezúttal ahelyett, hogy a kardot, köpenyt eldobva, az állat szarvait ragadta volna meg, mikor eléje ért: egyszerre leszúrta azt a karddal, oly tökéletesen a nyakcsigolyáján találva azt, mint akármely matador, hogy rögtön végignyúlt a fövényen.
Ez nem volt a repertoáron.
Közönség, játszó személyzet mind elszörnyedve riadt fel; a büszke delnő pedig azzal a véres karddal odaintett egy búcsúparade-ot vetélytársnője páholya felé, s azzal kiszaladt az arénából.
Nagy zavar lett. Az úrhölgyek sikoltoztak, a közönség tolongott a kijáratok felé; több nő elájult, a gyermekek sírtak: elmaradt minden ováció, koszorúhajigálás: mindenki látta, hogy ez tragédia.
Pálma rosszul lett. Kitörte a láz; éppen úgy, mint a gargóvári szaltó mortále után. Kornél alig tudta őt levezetni az előcsarnokig, s karján tartotta addig, míg az inasa előkerült a hintóval. Aztán felsegítette őt a hintóba, nagynénjével együtt. Ma nem fognak együtt teázni.
Maga is bérkocsija után látott.
Egyszer aztán megragadja valaki a vállát. Egy ismerős arc. Koczur.
- Hát te itt vagy?
- Kegyes engedelmével. Vagy akár anélkül. No, engem szépen ottfelejtett méltóságod a faképnél.
- Ha kiutasítottak.
- Hanem aztán visszaeresztettek, Diadém úr közbenjártára.
- Itt voltál az előadáson?
- Sőt még most is itt vagyok rajta. Még nincs vége.
- Hát mi van még hátra?
- Megköszönni az előadást. Hát nem veszi észre méltóságod, hogy ez az ön jutalomjátéka volt?
- Te. Beszélhetek Atalantával?
- Szokás szerint, mikor gyalog hazamegy; egész hazáig.
- Maradj mellettem.
- Amíg ki nem tetszik dobatni.
- Nem szabad tőlem többet elmaradnod. Nem bánom, akármit mond valaki.
- Majd meglátom.
Azzal elkezdtek alá s fel csatangolni a cirkusz öltözőszobáinak kijárata előtt. A bérkocsisnak meghagyták, hogy csak maradjon a nyomukban, amerre majd menni fognak.
Nem telt bele fél óra, hogy Atalanta a hidalgóval együtt kilépett az ajtón. Ezúttal nem vett vizes pokrócot. Hanem azért férfiruhába volt öltözve.
Kornél egyszerre odacsatlakozott hozzá, míg Koczur a hidalgót fogta karon.
- Mit keresztezi ön az utamat? - kérdé tőle vad tekintettel a leány.
- Bocsásson meg, madonna.
- Mit bocsássak meg önnek? Hogy meggyalázott? Hogy megcsalt? Hogy hazudott? Hogy kitett a világ kacajának? Vagy azt, hogy a szívemet összetörte, megkínozta, agyonsebezte? Vagy azt, hogy idehozta a menyasszonyát, hogy bemutasson neki mint eldobott vetélytársnéját, hogy éreztesse velem megvetését? Hogy kacagjon rajtam, mikor bukfenceket hányok, s eltakarja fehér arcát, nehogy meglepje azt a szégyen vörhenye, mikor én ,,királyágast" állok! Látta ön, hogy mit tettem?
- Madonna! Én jóvá teszek, kárpótolok mindent.
- Hát nem látta, hogy mit tettem! Leszúrtam Kalifát. Kincsemet! Büszkeségemet! Egyetlen jó barátomat a világon!
- Fényes kárpótlást adok érte.
- E szót ki ne mondja többet! - ön nem érti, hogy mit tettem? Ezzel a döféssel megszűntem komédiásné lenni! Nem játszom többet. Úrnő vagyok, mint az a másik. Semmi más. Csak olyan grófnő, mint ő, akinek az ősei föltett kalappal jártak a király előtt, mikor még az övéi lótejet ittak Ázsiában.
- Értsen meg, Atalanta; ne fusson el előlem. Esküszöm önnek, hogy senkit sem szeretek e világon, egyedül önt. Szeretem őrjöngve! Odaadtam önnek a lelkemet, s nem tudom visszavenni. De ettől a házasságtól függ egész életem jövendője, előmenetelem, rangom, vagyoni állásom, mind hozzá van kötve. Ha azt a láncot elszakítom, el vagyok taszítva ugyanannyi kéztől, ahány most előretol.
Atalanta úgy vette észre, hogy valaki e hét nap alatt megtanította Kornélt okosan gondolkozni.
- Hát akkor mi mondanivalója van önnek még hozzám, senor?
- Tegyen ön velem, amit akar. Ura nem lehetek önnek, de leszek oly hűséges rabszolgája, amilyen volt valaha nőnek egy férfi.
- Hahaha!
(Ez még mind nagyon okos beszéd.)
Ezalatt a Tábor-hídra értek, amelyen át kellett jönni a Lipótvárosból a belvárosba. Még akkor sok ember járt. A gyaloghídon lassítani kellett a haladást.
- Tehát ön azt hiszi, hogy azt az egyik nőt jó lesz elvenni feleségül, ezt a másikat pedig megtartani szeretőnek?
Bizony nem mondtak neki ellent.
- Hát álljunk meg itt. Mondok önnek egy szót.
Éppen a közepén voltak a Tábor-hídnak.
- Emlékezik rá, mit mondtam önnek egyszer. Aki velem lelket, szívet cserélni akar, az nekem vagy uram lesz vagy bolondom. Ura másnak akar ön lenni: no, hát nekem legyen ön bolondom.
Nem értették.
- Megmondjam, amit gondolok? Álljunk meg. Itt a fele a hídnak. Ha igent mond, tovább jöhet velem, ha nemet, visszafordulhat. ,,Si non, non!" Hát én nem bánom, vegye el a fehér arcú szentet. Viseljék egymás koronáját. Hanem, ha az én pártámat akarja ön megkapni, azt nem adom, csak a csörgősipkáért cserébe. Amely nap ön a cirkuszban az én kedvemért eljátssza a John Bullt és fiát, aznap az ön szeretője leszek. Ha uram nem tud lenni, legyen bolondom. Más alku nincs. - Ne álljunk itt tovább, én sietek; nem várhatok. Jöhet. Mehet.
Veszedelmes dolog egy bolondnak ezt mondani, hogy legyen bolond! Mert megteszi. - És nem lehet előre tudni, hogy micsoda bolondságot tesz meg.
Erre a szóra egyszerre átkarolta mind a két kezével Opatovszky a hölgyet, s ott, minden járó-kelő ember láttára, megcsókolta az arcát.
Atalanta elszörnyedve kapott a kezével az arcához, mintha tűzsebet ejtettek volna rajta.
- Uram! - lihegé reszkető hangon. - Ha ezt más tette volna velem, azt megölném, de mert ön tette, hát magamat ölöm meg. S azzal fél kezét a híd mellvédére téve, egy gimnasztikai szökéssel keresztülvetette magát rajta, le a Dunába. Eltűnt a víz alatt. A járókelők, akik ezt látták, dühödten rohantak Opatovszkyra; az pedig ösztönszerű mentségül a köpenyzsebébe nyúlt, csak úgy szokta a bankjegyeket oda begyúrni, s szétszórta azokat maga körül, s míg a megtámadók inkább a pénzhez kapva, egérutat engedtek neki, kimenekült a hintajába; egy percre úgy rémlett neki, mintha Koczur ijedt tekintetével találkoznának a szemei, s akárki volt: azt kiáltá neki: ,,Siessetek utána! Százezer forintot annak, aki kifogja!" Azután a bérkocsisnak azt mondá, hogy hajtson csendesen a part mentében. S onnan a kocsi mélyéből nézte el, hogy indulnak csónakokkal a vízbe haló után, hogy keresik azt csáklyákkal a hullámok közt; végre jó messze ráakadtak, az idő egy örökkévalóságnak tetszett odáig. Kihúzzák s aztán nagy néptömeg kíséri egy hirtelen előhozott bérkocsg, abba beemelik, s léptetve viszik hazáig az elendbasteii házba.
Ő is utánahajtatott a kocsijával.
Ott azután gondolkozott rajta, hogy mitévő legyen. Elszökjék-e, s eltagadja, hogy ő volt az, aki ezt okozta? Vagy bemenjen megtudakolni, hogy él-e még a tündérnő, vagy meghalt?
Töprengéséből kisegítette Koczur. Ráismert a bérkocsijára. Ő éppen a házból jött ki.
- Van-e még benne élet? - kérdezé tőle.
- Nem tudom. Most jött a doktor. Kérdezze meg tőle. Öt percig volt a víz alatt.
- Felmegyek hozzá.
- A hidalgó megeszi önt.
- Beszélj vele. Mondd neki, hogy fél milliót kap tőlem.
Koczur előrement, Kornél utána.
A hidalgó csakugyan dühös volt. Ordított tele torokból. A rendkívüli rémület, mint tudjuk, csodákat követ el. Sok eset van följegyezve, hogy némák megszólalnak a nagy rémülettől. Don Manuellel annál is nagyobb történt. Ő a rettenet befolyása alatt egyszerre megtanult németül beszélni. A legékesebb címeket tudta kiválogatni leánya gyilkosa számára.
- Itt van! Lássa: mit cselekedett? Itt van ő! Halottan! Mereven. Egyetlen leányom! Az utolsó a Pelargonio családból. Ez az ön műve.
S azzal behurcolta őt Atalanta szobájába.
Ott feküdt egy asztalra kinyújtóztatva a hölgy, ázott ruhái mind letépve róla, haja szétbomolva: mint egy szobor; két orvos foglalkozott körüle az életrehozás kísérletével.
- Kincseket adok önnek, ha életre hozza! - rebegé Kornél, az orvos kezét rángatva; az meg arra kérte, hogy hagyjon most neki békét. Azután odaborult az élettelen alak lábaihoz, s azokat csókolta. A hidalgó elrángatta onnan. Még meg találja csiklandozni a halottnak a talpát, s azzal vége lesz a doktori hókuszpókusznak.
- Oh, ébredj fel! Angyalom! Mindenem!
- Sírhatsz már! Förösztheted könnyeidben! Átkozott! Gyilkos gonosztevő! - szidta őt a hidalgó. - Oda családom büszkesége.
És ő is elkezdett ordítani.
Érütés hangzik.
Az élet visszatér.
A hulla szemei felnyílnak.
Kornél felordít:
- Ő él! - s oda akar hozzá rohanni.
Hanem a hidalgó vasmarka megragadja a karját, s kirántja őt a szobából.
- Nem oda, uram! Hanem ide hozzám. Ha ő él, akkor ön meghal. Valga me Dios! Azért, amit ön látott, meg szokás halni. Rodrik király meghalt azért, mert Julian leányát meglátta így, ahogy ön látta donna Atalanta di Pelargoniót. Mi spanyolok az ilyen dolgokkal nem tréfálunk. Válasszon ön. Itt a kardok! Ön is lovag, én is az vagyok. E gyalázatot csak vér mossa le! Itt a kardok! Melyik tetszik?
Kornélnak pedig egyik se tetszett.
- Senor! - súgá lihegve a hidalgó fülébe. - Bocsásson ön vissza donna Atalantához. Csak egy szót mondok neki. Aztán, ha ő meg nem bocsát, akkor öljön meg: itt a mellem, védetlenül. S megsúgta a hidalgónak azt az egy szót.
- Az már más - dörmögé ez, s visszaakasztá a falra a két kardot; pedig szép viadal esett volna velük: az egyik egyenes volt, a másik görbe.
Az egyik orvos tükröt tartott a hölgy ajka elé.
A másik a fejét csóválta.
Mind a kettő szidta a lamentálókat, akik a működést nehezítik. Tulajdonképpen pedig egyik sem csinált abból semmit, amit vízbe fúlt tetszhalottak életre hozására szokás elkövetni.
Most az egyik orvosnak az arca mosolyogni kezdett, a tükör homályt mutat.
A másik orvos a szívre tette a fülét.
Kornél pedig rohant vissza Atalantához. Már akkor az szemérmesen be volt burkolva egy gyapotlepelbe; egy Venus Urania: csak a lábai voltak fedetlenek. Ezeket a lábakat halmozta el csókjaival, s átölelve az élő Pheidiasz-remek térdeit, kiáltá őrjöngő eksztázissal:
- Urad akarok lenni! Igen! Urad! Urad!
A szép szobor mosolyogva ejté le a kezét hozzá, s ott hagyta nyugodni a fején.
       
Mégiscsak ő volt a ,,nagyobb".
       
Künn az utcán dobriadó támadt: a generalmarschot verték: a próbaalarm kezdődött. Lovas trombitások nyargalóztak végig, harsogtatva az ébresztőt. Fegyverre! Fegyverre!
Dejszen veretheti már azt a dobot valamennyi tambourmajor és generalmajor: ki nem mozdítja ezt onnan többet!









Jókai Mór: Akik kétszer halnak meg


Még egyszer az az unalmas Illavay

SENOR DON MANUEL DI PALERGONIO,
Y SANTA CROCE
Ó-Kasztíliai és Guadalaxarai Grand,
A Zafarin sziget örökös ura,
A St.-Domingói Flamingo-rend nagykeresztes lovagja
Jelenti saját és egész nemesi családja nevében
Egyetlen leányának, 
DONNA ATALANTA MÁRIA
DOLORES ANNUNZIATÁNAK
BÁRÓ APÁTVÁRY OPATOVSZKY KORNÉL ÚRRAL
A dicső Lipót-rend nagykeresztesével, ulánus ezredessel,
az apátvári hercegség urával
Folyó hó 16-án leendő egybekelését.
Az egyházi szertartás a prágai Szent Nepomuk-templomban tartatik meg.
Melyre mindkét magas család rokonai, tisztelői és barátai meghívatnak.

Mikor ezt az aranybetűkkel nyomtatott meghívót, pompás borítékba takarva s őexcellenciája, Temetvényi Ferdinánd grófnak címezve, Koczur barátunk a postaszekrénybe belökte: nagyot rúgott a levegőbe, mind az első, mind a hátulsó lábával:
- Nesztek jó csendes kis hivatal!
Nem lephette azokat már meg ez a bombasztikus értesítés. Korán reggel ott találta már az asztalán Pálma grófnő a lapokat, amikben le volt írva körülményesen az egész história. A vízbe ugrás és annak az indoka. A csodálatos életreköltés. A regényes tabló a végén. - De ezt ugyan nincs olyan újságíró, aki elhallgassa. A továbbiakat ki lehet találni.
Pálma grófnőnek semmi meglepetést sem szerzett már Ferdinánd gróf, mikor a kapott levéllel átment a szobájába.
- Mi van még hátra? - kérdé tőle a leány.
- Egy gyors elhatározás - mondá a gróf. - A bolond bolond maradt, azzal vége mindennek.
- Hát nem futunk utána Prágába?
- Ne légy most keserű. Én az vagyok helyetted is. Bosszút állok én ezért még az ivadékain is, én nyomorulttá teszem őket, arra esküszöm. Csak azért akarok még sokáig élni. De most meg kell előznünk azt a gyalázatot. Azt kell tudatnunk, hogy mi dobtuk el őt, nem ő minket! A tegnapi botrány elég ok nekünk, hogy ,,mi" legyünk a sértett fél, aki széttépi a kötést. S ezt szentesíteni is foguk. A te esküvődnek meg kell előzni az övékét.
- Az én esküvőmnek? Hát tán rendeljek magamnak frissen egy másik vőlegényt a Házassági Bureauból?
- Írj rögtön Illavaynak.
- Én írjak Illavaynak? ,,Itt jártak megint Zsiborákék." Szaladjon, kerülje körül még egyszer a földet, s hozza vissza, amit elvesztettem: az utolsó gyémántomat, a szívét.
- Nem vesztetted el. Ő téged most is nagyon szeret, és sohasem szűnt meg rád gondolni.
- S ezért most én becsüljem meg azzal a szóval: ,,A majmom elszökött! Üres maradt a kalickája. Gyere ide, foglald el!".
- Ne érts félre. Én komolyan kívánom őt vissza. Én kérem meg őt, nem te. Magam írnék neki, de nekem nem hisz. Megesküdném pedig az Istenre, hogy azért hívom őt magamhoz, mert végtelenül tisztelem, mert megtanultam az értékét felismerni, mert lemondtam a hiú ábrándról, amiért őt tőled elszakítottam. Nem gondolok arra többet. Családomnak legbecsültebb tagjává teszem. Utat nyitok neki a legmagasabb rangokig, vagy ha jobban akarja: átadom neki a birtokomat, s megteszem őt a saját gondnokommá. De ő nekem mindezt nem fogja elhinni, pedig Isten látja a lelkemet, hogy ez igaz!
- S nekem el fogja hinni?
- Ti nők jobban tudtok arról beszélni, amit éreztek. A ti szavatok meggyőzőbben hangzik. A megalázódás is természetesebben jön nálatok. Nem oly szégyenletes az, mint egy férfinál. Aztán te nem vagy oka semminek. Én okoztam neki minden fájdalmat. Vádolj, nem bánom, csak hozd őt vissza. Legyetek aztán velem haragban: csak egymással béküljetek ki.
- S ha kibékültünk?
- Akkor legyetek olyan boldogok, mint amilyen igaz lesz az áldás, amit én tirátok adok.
- Tehát te nagyon óhajtod, hogy írjak Illavaynak?
- Kérlek rá.
- S reméled, hogy visszajön?
- Írj neki úgy, hogy visszajöjjön. Írj neki úgy, ahogy asszonyok szoktak írni, mikor akarják, hogy érezzenek.
- Megtehetem. De tudod-e, hogy mi lesz ennek a vége?
- Én csak azt tudom, hogy neked az ő karján kell megjelenned e hó 16-a előtt.
- Tehát én neked megmondom előre, hogy mi vége lesz ennek. Én írok Illavaynak. - És ha ő erre a levelemre visszatér, és elfogadja ismét azt a kezet, amely őt oly bántóan, oly csúfosan arcul verte, eljön megkérni ezt a kezet - hát én akkor ezt az embert megvetem, megutálom; feleségül megyek hozzá - és halálra kínzom. Ha pedig azt feleli erre a levelemre, hogy ,,Én nem vagyok az a férfi, akit ma el lehet dobni, holnap megint fel lehet venni", akkor én ezt az embert imádni fogom örökké, és abba belehalok...
Hogy lobogott az a fehér láng az arcán.
- Írjad, kérlek! - sürgölé Ferdinánd gróf. Mit bánta ő azt, hogy agyonkínozza-e Pálma Illavayt, ha nőül megy hozzá, mint egykori jegyeséhez? Csináltat ő abból is bárót. Neki csak a család külügyeivel van a dolga, a belügy az asszonyok reszortja.
Pálma leült az íróasztalához, kezébe vette a tollat, s nézett a maga elé tett papírra sokáig.
Nem a hírhozó fecske volt a levélpapír jelvénye, hanem egy fényes címer, kilencágú koronával. Mit írjon alája? E címerhez méltót.
A toll kiesett kezéből.
- Nem tudom elkezdeni. - Hogyan szólítsam? - ,,Uram!" ,,Nagy jó uram!" - ,,Tekintetes úr!" - ,,Kedves barátom!" ,,Egyetlen és utolsó barátom!"
- Ez jó lesz. Ez az utolsó.
- Tehát ebből a hangból? Segíts elkezdeni. Mondj valamit a tollam alá.
A gróf diktált.
- ,,Én eltaszítottam magamtól azt a bolondot"...
Pálma írt:
- ,,Az a bolond eltaszított engem magától."
- Mit írsz? - kérdé a gróf, a papírra téve a kezét.
- Ami igaz. - Ámításon kezdjem-e, mikor igazat akarok mondani?
- Hisz ő nem tudja még.
- De én tudom. - Köszönöm. - Már most erről majd tudom folytatni. Ha készen lesz, megmutatom.
És írta tovább.
- ,,Megbüntetett engem az Isten érdemem szerint. Ahogy én elcseréltem önt egy bajazzóért, úgy elcserélt engem a bohóc egy kötéltáncosnőért. Halott vagyok - s a világ gúnyhahotája a búcsúztatóm. Csak egy kéz támaszthat föl még, az ön keze. Tud-e ön egyszerre emlékezni és felejteni? A régmúltra vissza, s a közelmúlttól el. Rút játék volt, amit önnel űztem. De csak játék volt. Nekem jobban fájt az, mint önnek. Ön csak tűrte, de én tettem. Van-e önben oly végtelen nagy hit, annyi szívbeli jóság, hogy a kegyetlen játék után azt ne kérdezze, hogy amit most teszek, hát az nem komédia-e? Atyám tudtával, az ő kértére írom ezt a levelet. Ő felhatalmazott, hogy írjak arról, amit érzek. Mindent, amire férfi büszke lehet, bevallhatok tiszteletet, szeretetet, engedelmességet. El fogja-e ön nekem hinni valaha, hogy a gyalázat, ami most engem ért, nekem nem fáj, mert ez adta vissza nekem azt a jogot, hogy szabadon mondhassam önnek: jöjj ide, s légy sorsom ura!"
- Jó lesz-e így? - kérdé Pálma, odaadva levelét olvasásra Ferdinánd grófnak.
- Szerettem volna, ha még hozzátettél volna valamit azokból, amiket egy rá váró fényes életpályáról beszéltem.
- Még most sem ismered te azt az embert? - Írd oda, kérlek, a nevem alá, hogy ,,olvastam".
S Ferdinánd gróf hitelesítette a leánya levelét, de nemcsak azt írta utána, hogy ,,olvastam", hanem azt is, amit Pálma nem akart megírni: a kecsegtetést fényes életpályával.
- Most még egy utóiratot: ,,Válaszát, kérem, küldje ön Gargóvárra: ott várom be azt."
- De énnekem még itt kell maradnom az udvarnál - hebegé a gróf.
- Te itt maradsz. Rád szükség van. Utánam nem fog kérdezősködni senki. Talán - el mersz magamban ereszteni haza? Annyi keserűség volt ebben a szóban. A gróf nem válaszolt rá semmit. Kérte Pálmát, hogy maga írja rá a címet a levélborítékra. - Illavaynak már arról meg kell azt tudni, hogy ki küldi a levelet.
       
Illavay ez idő szerint ügyvéd volt - odahaza. A régi időkben egy kézfordítással lehetett a szolgabíróból ügyvéd; úgy is volt szokás. - Meglehetősen ment neki. Szorgalmas ember volt, s hamar megtanulta az új törvénykezést. Még a régi ősiségi perrendtartás sem volt megváltoztatva. Az ügyvédség igen tiszteletre méltó, független állás volt.
Csak az az egy baja volt, hogy az ő falujában nem volt postaállomás: azért minden ajánlott levéllel, amiben féltett okirat volt, a szomszéd nagyobb helységbe kellett átküldenie a segédét; az hozta ki a térítvényeket, azokat neki kellett aláírni, úgyhogy minden levélért kétszer kellett ide-oda kocsikázni.
Mikor a Pálma grófnő levele megérkezett, akkor éppen valami sürgős ügy elintézése végett küldte el a segédét, s egyedül maradt az irodában.
Jó is, hogy nem látta senki az arcát abban a pillanatban, amikor azt a levelet megismerte, feltörte, elolvasta.
Hogy ugrott föl a helyéből! Hogy rázta a fölemelt öklében azt a levelet! Hogy kiáltott fennszóval egymagában, kitörő indulathangon.
- Ezzel tartoztál nekem, igazságtevő sors! Eggyel adósom voltál, mennybéli Isten! Aki oda hagytál dobatni a szemétdombra, s kicsúfoltatni a jó barátaim által, mint Hióbot! - Ki vagyok elégítve! - Meg vagyok gyógyítva! - Élek!
S újra elővette a levelet, kiterítette maga elé az asztalra, lefogta a két kezével, hogy el ne fusson előle, úgy olvasta nagy gyönyörködve végig. - A tenyerével dörzsölgette a mellét ott a szíve fölött. Meggyógyultál? Megelégedtél?
Nevetett, kacagott; a lábával tombolt.
- Hát a te neved is itt van, Temetvényi Ferdinánd gróf. ,,Olvastam". - Gyere hát, olvasd el a magad levelét is, amit csak tíz nap előtt írtál hozzám! Olvasd össze mind a kettőt. ,,Ezek a mi köreinkben nem bűnök, csak kedélyvillanások." - ,,Eldobott engem a bolond magától." - ,,Érzelmeink még akkor sem változtak meg." - ,,Halott vagyok, s a világ gúnyhahotája a búcsúztatóm." - Hát fényes életpálya nyílik elém? - Nem a börtön? Nem a haditörvényszék szigora? - De te mégis igazságos ember vagy, Temetvényi gróf, szavatartó férfiú. Azt mondtad, ,,ha még egy leányom volna, önnek adnám." Lett ,,még egy". Nekem adod.
S megint újból végigolvasta, végiggyönyörködte azt a levelet. Aztán elkomorodott. Tréfa lesz ez! Ki akarnak figurázni! Hozzájuk illik. Szeretnének még egyszer felültetni a magas lóra! Odacsalni magukhoz, s aztán nagyot nevetni rajtad. Bizonyosan fogadtak valakivel erre.
De még egy másik levél is volt ott, amin Koczur kalligráfiáját ismerte fel. Azt is felnyitá, a famózus esküvői meghívás volt benne.
Erre aztán elkezdett a két öklével dobolni az asztalon.
Mégis igaz hát? Az ó-kasztíliai és guadalaxarai grandok vannak itten.
Az apátvári hercegség egyesül a Zafarin szigeti hercegséggel. ,,Magasabb szempontok" parancsolják az összeköttetést.
Ezt a meghívót megkaptátok ti is: ennek a méregbefolyása alatt lett írva a levél.
Negyedszer is elolvasta azt. Minden mondatnál odapillantott az aranybetűs bolondságra. Temetvényi Ferdinánd gróf! Aztán meg a St.-Domingói Flamingo-rend nagykeresztese! Dos-à-dos.
És aztán egy nagyot fohászkodott.
- S önnek szép grófnő, volt bátorsága ezt a levelet megírni énhozzám? - Hát annyira véghetetlenül nyomorultnak tart ön engem? - Milyen szépen kikerekített mondatok! - Ah, ha én önnek olyan rútat tudnék visszaválaszolni, mint amilyen szépeket mond ön nekem!
Levélpapírt keresett.
A torz tükör ott állt előtte nyitva. Lecsukta.
- Ma nem beszélsz velem, barátom. Ma nem leszek irgalomosztó kedvemben.
Leült, és megírta a választ. Meg volt vele elégedve. Elolvasta. Egy szó sem hibázott belőle. Meg fogják ismerni ebből! - Így érdemelték. Nyomban ez órában fogja elküldeni a levelet; nehogy még meglágyuljon a szíve, s aztán szelídebb hangú válasszal cserélje azt ki. - Maga akarta azt felvinni a postára. Befogatott, mert az a szomszéd faluban volt.
Odadugta mind a két levelet az oldalzsebébe: Pálmáét is, meg a választ is rá.
- No, szívem! Én édes szívem. Jóllaktál-e már keserűséggel. Telidestele vagy-e már? - Nem fog-e már ezentúl sebes dobogásoddal felverni álmomból; nem veszed ki a tollat a kezemből, mikor össze-összeszorulsz? Kívánhatsz-e még valamit? Hiszen dobzódhatol most... Így járnak, akik engem megkínoztak!... Most még csak azt tudnám, hogy hát az a másik, hogy éli világát?... Az, aki a menyegző napján adott ki rajtam... Szenved-e az is?... Nem szerencsétlen-e a férj mellett, akiért elcserélt... Óh, ha még azt is megtudnám, hogy ő is nyomorulttá lett, hogy elsorvad a korhely, kicsapongó férj oldala mellett, hogy szerencsétlen, s átkozza sorsát!... Ah, ha ezt is megverte volna a saját keze; nem irigyelnék senkit a világon... Nem. Még a kannibálok fejedelmét sem, aki az ellenségeit és hűtelen feleségeit megeszi. - Előkereste azután az ereklyéi közül azt a levelet is, amit akkor írtak hozzá. Elolvasta ismét. S odatette a keblébe a másik mellé. Hadd beszéljenek egymással! Úgy kelt az útra.
Ilyen méregittas eszméket hányt-vetett a fejében, amíg a közel faluba megérkezett. Sietett maga a postaházhoz.
Éppen a kapuba találta a postamestert.
Visszahőkölt, amint azt meglátta. Régi ismerős volt. Gorombolyi.
- Ne ijedj meg tőlem. Hiszen nem vagyok hadvezér. Nem követelek tőled negyvenezer adag kenyeret, főbelövetés terhe alatt. Postamester vagyok.
- Hát hogy kerültél ebbe az állapotba?
- A komáromi kapitulációval vízmentessé tétetvén a bőröm, valami mesterség után kellett látnom. A postamesterséget választottam. Ez leginkább magyar embernek való hivatal. Lóval kell bánni. De hát gyere be. Látom, ide tartasz. - Mi hozott? - Előfogat kell? Van most éppen négy jó lovam itthon; befogathatom. Úgy elröpítenek, mint a sárkány!
- Köszönöm. Egy levél is megteszi. Térti vevénnyel akarom feladni, azért hoztam el magam.
Ferenc kivette a zsebéből a Pálmának szóló levelet. - Aha mondá Gorombolyi -, Pálma grófnőnek írsz? Azt gondoltam, magad mégy oda. Most egyedül van Gargón. Megismertem az írását azon a levélen, amit ma reggel küldtem ki hozzád. Hát miért nem mégy inkább személyesen oda?
- Soha többet. Míg a világ világ lesz.
- Pedig ott most nagyon mosolygó arccal fogadnának.
- Azzal vagyok éppen jóllakva örökre. Az asszonyi mosolygással.
- No, hát menjünk be, hadd írom be azt a levelet a könyvbe.
Amíg Gorombolyi a nagy könyvet forgatta, s a vevények közt keresgélt: Illavaynak jutott valami az eszébe.
- Te! Emlékezel rá, mikor annál a nevezetes expedíciónál összetalálkoztunk, eleinte főbe akartál lövetni, a búcsúzáskor meg ilyesmit mondtál nekem, amint a dolnavári leányra fordult a szó: ,,Hej, ha te azt tudnád, amit én tudok"?
- Hogyne emlékezném rá?
- Tehát mi az, amit akkor tudtál? Te keresztüljöttél Dolnaváron. Láttad őt?
Gorombolyi nagy szemeket mereszte a kérdezőre.
- Hát te nem tudsz felőle semmit?
- Nem akartam felőle kérdezősködni. De most szeretném tudni, hogy kihez ment nőül?
- Nőül? - Senkihez, édes barátom. - És nem is fog az férjhez menni soha; mert az éppen a lakodalmatok előhetében meghimlőzött, s az arca elrútult szegénynek.
Illavay képe egész elhalványult erre a szóra.
- Mit szólsz? - Hát azért írta azt nekem, hogy nem szeret, mást választott?
- Hát persze, hogy azért. Tudta, hogy vissza fogsz rettenni megrútult arcától: vagy ha becsületből elveszed, szerencsétlen fogsz lenni egy ragyás arcú asszony mellett.
Illavay nem szólt többet, csak kiragadta kebléből azt a kis levélkét, s majd a szívéhez, majd az ajkaihoz szorongató; olvasta volna, ha könnyeitől látta volna a betűket, de az ajkai érezték, hogy mi van bennük, mikor össze meg összecsókolgatták. Óh, mi keserű volt, óh, mi édes lett a levélke egyszerre!
- Fogasd be rögtön azt a négy lovat!
- Aztán merre? Dolnavárra?
- Hát hová máshová, mint Dolnavárra!
- És a Pálmához írott leveled?
- Ugyan, siettesd kérlek azokat a lovakat!
Dorombolyi ment az istállóba, Illavay azalatt félrevette magát egy zugba, hogy újra átélvezze minden sorát annak a végzetterhes kis levélnek. Mennyiszer átkozta azt magában!
Hozták már a lovakat. Nem volt türelme, míg azokat befogják, maga sietett a kocsisnak felszerszámozni, gyeplőszárakat összecsatolni, istrángot kisafára hurkolni.
- No, hát azt a Temetvényi grófnő levelét nem adod ide?
Illavay ugrott fel a csézába.
- Te! Hát a Temetvényi Pálma levelét! Itt a recepisséd!
Nem hallott ő már erre a névre. A négylovas hintó kirobogott az udvarból. Gorombolyi elővette a tajtékpipáját, s fidibuszt csinálta vevényből.
      
       
Szegény leány! Két éve múlt már annak, hogy azt a szomorú levelet megírta. - Azóta mennyi történt? - Testvére elesett a csatában, - anyját sírba vitte a bánat, - egyedül marad, és árva. - A gonosz idő, az volt a mostohája.
A dolnavári lakház minden redőnye zárva, kapuja is be van csukva. Nem látogat ide vendég, atyafi, leánynéző.
Ki nézne még rá?
Azt a gyönyörű szép arcot feldúlta a himlő; csak a klasszikus arcélt mutató nemes vonások sejtetik, minő szép lehetett valaha. Valaha! Csak két év előtt még. Csak a piros ajkak és a lángoló szemek maradtak meg annak, amik voltak hajdan.
És ő maga tudja azt jól.
Mégsem saját magáért fáj a szíve, hanem azért a másikért. Csak azon aggódik, hogy minő keserű lehet annak az élete! Ő volt az, aki ama fecskehordó leveleket írta Pálmának.
Ő tudatta vele azokat az apró kedveskedéseket, amik egykori kedvesének szívét úgy megnyerik. Azt akarta, hogy legyen boldog. Ha ő nem tehette azzá, tegye az a másik: az a szebbik, az az érdemesebb.
Hogy örült rajta, mikor meghallá, hogy már el vannak jegyezve! Mennyit imádkozott értük! Mennyit tervezett, hogy majd ha egyszer nagyon boldogok lesznek - miképp lehessen észrevétlenül, úgy hogy azok ne tudjanak róla, távolról szemlélője örömeiknek.
És azután mikor megtudta, hogy ködkép volt ez is. Szétfoszlott. Neki fájt jobban e megvetés, mint annak, akit elvetettek.
Milyen szomorú élete lehet szegénynek.
Egyszer is sok így meghalni az élet örömeinek, hát még kétszer.
Hogy gyűlöli ez most az egész világot! Melyben számára nincs, csak örök tél.
Fű, fa azonban most is csak kizöldül. Azoknak olyan rövid ideig kell várnia a feltámadásra. A szomorú szív pedig számlálja: ,,Megint egy új tavasz! Mikor jön már az utolsó levélhullás?" S aztán most az egész világa ez a kert.
Ezt segített ,,ő" ültetni, rendezni, mikor egymáséi voltak, és boldogok. Egy-egy fa, egy-egy rózsabokor megszólítja a tévedezőt: ,,Emlékezel-e rá?". Ő ojtotta azokat. Együtt lesték rajta az első virág kinyílását.
Itt van a lugos, a jerichói rózsával. Itt tanította őt ezen az asztalon sakkozni. ,,Majd ha egyszer megvénülünk, minden este együtt sakkozunk." - Csak akkor majd! Míg fiatal, van egyéb gondja a nőnek: édesebb gond.
Azóta is minden délután előveszi a sakktáblát, amit ,,ő" hozott neki ajándékba, s aztán játszik egymagában. Odaképzeli őt a másiknak, s hagyja nyerni.
Egy öreg nagynénje költözött a házhoz anyja halála után, az viszi a háztartást. Ő maga ráér - számlálni a percek millióit, amik még hátra vannak a sírig: egyik olyan, mint a másik. Végiglépdelni a virágoskert hosszú útján, megint vissza. Egyik lépés olyan, mint a másik.
Pedig a lépések között különbség van. Vannak lépések, amik alatt megdobbanik a föld - hangjokra megdobbanik a szív. Régen volt az!
Tán csak álom, mely azzal áltatja, hogy ismét visszatérnek ezek a lépések, amiktől messziről döng már a föld.
Dehogy álom! Dehogy álom! Nem ilyen a fántom, nem ilyen a kísértet, mint az, aki keresztültör rózsabokron, virágágyon! Ember ez, pedig igazi. Nem is köszön, nem is kíván se reggelt, se napot; csak odarohan, s egy perc múlva eltűnik az ölében az a kis gyászruhás teremtés: halmozza csókjával, öntözi könnyével, fejét odaszorítja kebléhez szörnyű tenyerével, s aztán, mikor jól kisírta magát, azt zokogja mély oroszlánmormogással:
- Miért tetted ezt velem?
A leány nevet a fájó gyönyörtől. Sírni akarna, aztán nevet: mint egy gyermek, aki rossz akarna lenni, aztán nem tud.
- Azt hittem, hogy nem fogsz szeretni, ha ilyen rútnak látsz.
- Ki mondja azt! - dörmögi az erőszakos ember, két kezével eltartva magától a gyönge alakot, hogy jól az arcába láthasson. - Hát van ilyen szép száj, ilyen szép szem, ilyen szép homlok még a világon? Ilyen édes teremtés? Te szép vagy, gyönyörű vagy, az angyaloknál is szebb vagy! Nekem édesem vagy!
S amit szája mondott, azt a szája meg is erősítette.
- Miért kínoztál így meg engem?
- Büntess meg érte.
- Meg is teszem! Kegyetlen és irgalom nélküli ember leszek ezután! Tudod, hogy e hó tizedik napjára van kitűzve menyegzőnk. Az a holnap!
- Igen, a két év előtti holnap... - sóhajta fel a lány.
- Ez a két év ki van törölve életemből! Ki vagyunk hirdetve háromszor: holnap esküszünk. Jer anyánkhoz!
- Ő rég meghalt.
- S te nekem még azt sem írtad meg!
- Féltem, hogy akkor idejössz, s megtudod a valót.
- Óh, bár tudtam volna meg hamarább! - Mennyi kíntól megszabadulhattam volna. Hát bátyád?
- Elesett a harcban.
- Egyedül vagy?
- Öreg nagynéném van itt velem. Jer, hadd vezesselek hozzá. Ha tudnád, mennyit beszéltünk mi rólad!
- Ha tudnád, mennyiszer megtiltottam én magamnak, hogy rád gondoljak! Óh, milyen csúfnak képzeltelek, ha tudnád.
- Rútabbnak, mint amilyennek látsz?
- Hiszen mondtam már, hogy szentséges szép vagy!
S levette a kalapját, s ernyőül odatartá a leánynak az arca elé, hogy el ne süsse a nap.
Úgy vezette fel a kertből, átölelve.
Az öreg nagynéne bizony eldobott mindent a kezéből, mikor meglátta őket ölelkezve jönni.
- No, nem mondtam-e mindig? Mindennap kivetettem én azt a kártyán, s te kicsúfoltál vele. Ugye, hogy a kártya igazat mond?
- Egyedül igazat a földön, minden más hazudik - bizonyítá a vőlegény. - Hazugság minden papiros, csak a néni kártyája mond igazat.
- Nem álmodtam-e az éjjel is meg, hogy lakodalomra készültünk? Meg volt terítve a hosszú asztal; aztán nem volt más násznép, mint ti ketten, meg a pap, meg Dorombolyi, az volt a násznagy.
- Az nem volt álom. Az úgy lesz. Hanem az volt az álom, amit én álmodtam. Jegyben jártam egy nővel, akinek nincsen szíve. Oh, milyen nagy veszélyben voltam! Ha ti azt megtudnátok valaha. Tudod, mit tettek velem?
- Ne mondd el, ha rossz.
- De megverte őket saját kezök! Még ma is, még ezen a napon is kísértetbe vittek. Nézd e levelet! Ismered ezt az írást? Ne tagadd! Te leveleztél ezzel a nővel. Te voltál az, aki elárultad neki, hogy én mit szeretek egy nőnél, és mit gyűlölök; mit tegyen, hogy megszeressem, mit kerüljön, hogy el ne vadítson? Valld meg, te avattad be őt az otthonos titkaimba.
A leány elpirulva fekteté arcát a keblére.
- No, ezért az árulásért majd leszámolok veled, kegyetlen! Óh, azt, amit két év alatt elvesztettél velem, megveszem rajtad mind, el nem engedem! Hanem előbb ,,ővele" számolok le. Olvasd el, mit írt ő nekem mai nap, s azután olvasd el, hogy mit válaszoltam én neki?
Juliska elhárítá magától az egyik levelet.
- Azt, amit ő írt tehozzád, nekem elolvasni semmi jogom; de amit te írtál őhozzá, ha te megengeded, elolvasom.
És azután csak ámult és bámult, nagy szemei felnyíltak csodálkozásra, fejét tagadólag ingatta. Rettenetes dolgok lehettek abban a levélben!
- Te írhattad volna ezt? Te lehettél ilyen kegyetlen? Nem, ez nem te vagy!
- Bosszút akartam állani lelkem egész keserűségével.
- Hát ismered te a bosszúállást? Te? Hát van a világon valami, amivel téged így fel lehetne ingerelni? Olvasd el még egyszer a leveledet. Te magad nem fogsz magadra ismerni benne.
Ferenc átfutotta a levelét, s aztán kezét nyújtá a leánynak.
- Igazad van. Ez nem szép. De akkor olyan indulatban voltam, amit most, lelkem örömében, vissza sem tudok képzelni többé. Úgy látszik most nekem, mintha mámor lett volna! Azt akartam, hogy piruljon, azt akartam, hogy könnyezzen, mikor levelem olvassa! Már nem tudom, miért akartam.
- Tépd össze ezt, s írj neki másikat.
A leány felnyitotta előtte íróasztalát, s eléje tett egyet azokból a halvány violaszín, fecskehordó levélpapírokból. Ferenc leült és írt.
Mikor készen volt: azt is megmutatta szerelmesének. Ez volt benne:

,,Tisztelt grófnő!
Bizonyosan tudom, hogy ön kedve ellenére írta ezt a levelet, s azóta, megbánta már, hogy nekem elküldte. Azért, hogy kínzó nyugtalanságot ne érezzen miatta, visszaküldöm azt önnek. Mint levelem keltéből láthatja ön, én már megtaláltam boldogságomat s kívánom önnek, hogy ön is találja meg e boldogságot minél előbb, s legyen az is oly valódi és örök, mint az enyim. Viszonzásul, csak azt kérem öntől: küldje el nekem azokat a violaszín levélkéket, amiket ön egykor innen Dolnavárról kapott, mert azok az ,,én" drágaságaim. - Isten önnel!
Illavay."

A leány szeme ragyogott a könnytől: odanyújtá a kezét Ferencnek, s megcsókolta az arcát.
- Igen! ,,Ez" vagy te!









Jókai Mór: Akik kétszer halnak meg


,,Illaván"
Pálmának nem volt nyugta, amióta azt a levelet elküldé. Egyedül volt Gargóváron, s ott várta rá a választ. Akármi lesz a válasz, az csak rossz lesz.
Két keserű gondolat között volt válogatása.
- Ha visszatér, én ölöm meg, ha visszautasít, ő öl meg engem. - Vagy ölök, vagy halok.
Ha visszatér a férfi annyi megcsúfoltatás után, kénytelen lesz a leány megvetni a gyávát, s azt éreztetni vele egész életén keresztül; - mert mindent megbocsát a nő a férfinak, csak a gyávaságot nem. Nevezd azt angyali jóságnak, mégis utálni fog érte. - Ha pedig büszkén visszautasítja a férfi a meghívást, akkor a leány meg van halva, eltemetve. Senki sem tilthatja meg az annyiszor megsértett férfinak, hogy visszakérezkedő hajdani jegyese levelét meg ne mutogassa boldog-boldogtalannak, s azzal aztán a nő el van temetve. A magasan álló nőnek az az átka, hogy annak a megszégyenülés: halál.
Rettegett az elsőtől, s rettegett a másodiktól.
Vagy megfordítva: megint kívánta ezt, kívánta amazt.
Fájt neki az a gondolat, hogy ha visszatér régi kedvese, akkor le kell rontania lelkében azt a látványt, amit egy férfi eszményképeül tartogat abban; - de hízelegni fog e bálványomlás asszonyi hiúságának; ha pedig nem jön vissza a hívásra, akkor önszeretete oltárának kell összeomlani, de megmarad nála a sírig a hit, hogy volt egyszer egy igazi férfi a világon, s az őt szerette igazán!
Nem volt maradása otthon a kastélyban.
Az otthonlét első napján kilovagolt a nagy romvárhoz; ispánt, cselédeket vitt magával. Azok el nem tudták gondolni, miféle szellem szállta meg a grófnőt, hogy a nagy köveket odahordatja a füves romudvarra, ötöt-hatot egymásra sorjában. Aztán meg felkeresteti a kiásott nagy levendulabokrot, amit valahová félredobtak: most is zöldül még a szegény bokor, élősködve abból a földből, ami a kitépett gyökeréhez tapadt. Azt megint visszaültetteti a hajdani helyére. Ki kereskednék a nagyurak rigolyáinak indoka után?
S azután naplementig ott ül az erkély ablakában; és nézi a völgyet. Azt a kis távol völgyet, azzal az oszlopos házzal. Milyen gyorsan el tudott az az ember futni azon a kanyargó ösvényen innen! Visszajönni tán nehezebb.
Talán annak, akit a ,,nagy ajtón" kidobtak, hogy a ,,kis ajtón" visszajöjjön, az egész földet körül kell előbb kerülnie? Este tért vissza a kastélyba.
Kérdezte, hogy nem jött-e levele.
Igen. Érkezett egy. Nem az, amit várt. Ezt az atyja küldte Bécsből. Tudatá vele, hogy a napokban ő is megérkezik. Úgy látszik, hogy az ő jelenléte is szükségesebb idelenn, mint odafenn.
Nem volt türelme. Egy lovászt megbízott vele, hogy még az éjjel hozzon hírt, otthon van-e jelenleg Illavay?
Reggelig nem feküdt le - amíg az vissza nem tért.
A lovász azt a hírt hozta, hogy Illavay még korán reggel elutazott. A saját kocsiját az első állomásról visszabocsátotta s azután postafogattal utazott tovább: nem tudják, hová. Sem azt, hogy mikor tér vissza.
És így valószínű, hogy az ő levelét nem kapta. Várni kell, míg hazatér.
Ez a legkínzóbb! Várni!
Pedig soká fog várni! Mert azoknak ott most más dolguk van, mint levelet küldeni. Dolnaváron sincs posta. És aznap, amikor Gorombolyi eljön násznagynak, az ő falujában sem lesz posta. Majd ott átadják neki a levelet személyesen. Nem sürgős az. Nekik nem az.
Pálmának pedig mindennap egy siralomházi nap, amikor a halálraítélt várja, hogy jön-e hát vagy a kegyelem, vagy a hóhér?
Nem bír odahaza maradni. Már korán reggel befogat, s összevissza barangolja a vidéket.
Mintha archeológ volna, úgy kutatja az emlékeket, a régiségeket. Érdekli a városok múltja: a közintézetek.
Egyik útjában meglepi egy csinos kisváros regényes fekvése. Egy ódon, klastromszerű épület a nagy folyam partján válik ki a rendes háztömeg közül. Azt mondják neki, hogy ez ,,Illava".
Meglepi a név.
Ki lakja azt a kastélyt?
Furcsa kastély az! Nagyon híres emberek lakják. Csupa olyan gonosztevők, akik tíz évnél hosszabb fogságra vannak elítélve rémséges bűntettekért. Csupa előkelő gyilkos és haramia. Ez az állami fogház. Egy világtárlat kitüntetést nyert bűnökből. Laktanyája a szörnyetegek légiójának.
Az a bizarr ötlete támad, hogy ő ezt a házat megnézi belül.
Látni akarja, hogy milyenek azok az emberek, akiket a törvény élő halottakul elrakott a kriptába? Az emberiség elátkozottjai! A pokol hősei! Az ország első emberei - alulról kezdve.
Behajtat s az igazgatónál bejelenteti magát.
Közönséges látogatónak előbb miniszteri engedélyt kell hozni, hogy az állami fegyház titkait megmutogassák neki; de Temetvényi Pálmának a neve elég, hogy a nehéz zárak megnyíljanak előtte, s igazgató és porkolábok rögtön szolgálatára álljanak.
Pedig az szomorú birodalom ott.
Ott is olyan emberek laknak, akiknek nem elég egyszer meghalni.
Végigvezetik őt a műhelyen, a sütő-, főzőkonyhákon, a dolgozó-, a hálószobákon, a kórházon és az imaházon, az iskolán. Mindenki munkában van. Egy teremben zeneszerek állnak: a rabok muzsikálni is szoktak, s van közöttük festő, képfaragó.
S ez arcokban mennyi tanulmány van egy lélekbúvárra nézve! Minő rendkívüli meghasonlások az arc vonásai között! A szenvedély mindenütt, a lenyomott vagy kiülő homlok, az arc, a szemöldökcsont, az állkapocs szokatlan alakulásaiban kifejezve. Ezek az emberkerülő szemek; ezek a vadállati ajkak. S felváltva megint egy-egy szelíd, ábrándteljes arc, szabályos vonásokkal, szelíd szemekkel. Az a legnagyobb gonosztevők egyike éppen. Érdekes tanulmány az, olyan fiatal úrhölgyeknek, akik meghasonlottak a csupa dicső emberekből álló társasággal.
Pálma tanulmányozhatja őket. Ő nézhet az arcaikba a sűrűre vont kék fátyolon keresztül; azoknak a nézete nem sértheti meg az ő arcát.
Mikor egy-egy terembe a látogató belép az igazgatótól kísérve, az őrt álló csendőr ,,vigyázz"-t kiált, s azzal mindenki leteszi a munkát a kezéből, s feláll, és arccal fordul a belépők felé.
A látogatónak szabad velők beszédbe eredni, s fogolynak kötelessége elmondani a kérdésre, mit vétett. Miért van elítélve? Kit ölt meg, ha apját, anyját megölte is. Mérgezett, vagy fegyverrel ölt, vagy rágyújtotta a házat az alvókra? Oly pontosan elmondanak mindent, mint mikor az audiencián az udvaroncok megfelelnek a magas kérdésekre, s elszámlálják az érdemeiket és szolgálataikat. A raboknak ellenben nem szabad viszont kérdést intézni a látogatóhoz: ,,Hát önt mi hozta ide?".
Egy-egy olyan arcra is talált Pálma, amiről úgy rémlik neki, mintha látta volna valahol. Valaki a Zsiborák bandájából lehet az, akik valaha ott lakmároztak a gargóvári fényes asztalnál. Óh, még magát az Orol Krivánszky urat is megtalálhatná ott, ha nem restellné a gyapjútépő doroszológépet megnézni: ott hajtja az a nehéz kereket: s igen jól viseli magát. De oda már nem vezették.
Mindent meg akart apróra tudni. Megjavulnak-e valóban ezek az emberek itten? A lelkük megtér-e? Nem igyekeznek-e innen kitörni? Nem támad-e fel bennük a szabadságvágy olykor? Nem esküdhetnek-e össze a helyőrség ellen? Mivel büntetik őket, ha vétenek?
Az igazgató felvilágosítá mindenről készségesen.
Biz ezeknek nagy részét csak a fegyelem tartja meghunyászkodva. A kiszabadulás vágyáról soha le nem tesznek. Vannak közöttük veszedelmes izgatók. Különösen van egy közöttük, aki mindig összeesküvést csinál, a zárakat feltörni igyekszik, s nemegyszer megkísértette már az őrt álló katona kezéből kicsavarni a fegyvert. Büntetésből most is magánbörtönben ül, s el van tőle véve minden munka és szerszám.
- Mi a neve?
- Ribeaud.
Pálma sohasem hallotta azt a nevet.
- Nem lehet azt is meglátni?
- Igen.
Az igazgató valamit súgott a porkolábnak, mire az más kulcscsomagot vett elő, s aztán a két kísérő csendőrnek inte: azok levették a vállaikra akasztott puskát, s csendesen felhúzva rajta a sárkányt, szuronyszegezve vették közre a grófnőt és az igazgatót.
Ebbe a különbörtönbe így szokás látogatóba menni.
- Ez egy valódi fenevad - mondá az igazgató.
Pálmát csak még kíváncsiabbá tette a szavával.
Hogy engedné el magának, hogy egy ilyen fenevadat szemtül szembe lásson?
A magánbörtönhöz egy külön lépcsőn kellett lemenni. A hármas zárral belakatolt ajtó előtt kívül állt egy őr és belül a másik. Azután jött egy szűk udvar, abban is járt egy őr, aki minden végigsétálásnál benézett a cella ablakán. Azon pedig kettős vasrostély volt.
Ennek a cellának az ajtaját sajátszerű csavarkulcs zárta be egy olyan zárral, melynek négy ütközője volt, s egyszerre nyomult mind a négy a vaspántos kő ajtófélbe.
Az ajtó megnyílt: a két csendőr meg az igazgató és a porkoláb közé fogva, belépett a cellába Pálma grófnő.
A veszedelmes rab felállt székéről, és feléjük fordult.
Nem volt annak semmi fenevadas kinézése: inkább igen finom, mosolygó, udvarias arc volt, aki hölgyet látva maga előtt meghajtá magát elegáns modorban. - És mégis Pálma összerezzent a láttára.
Ez Cousin.
Amióta az ellenszenves alak eltűnt a házuktól, Pálma sohasem kérdezte, hová lett? Mikoriban közelében látta, akkor sem akarta észrevenni.
A sűrű fátyol miatt az nem ismerte őt meg.
Valami veszedelmes kíváncsiság ösztönözte Pálma grófnőt, hogy megszólítsa ezt az embert.
- Hogy hívják önt?
- Valódi nevem Ribeaud, Franciaországból megszökött gályarab - felelt az, kötelezett sablonszerű modorban.
- Miért ítélték el itt?
- Zsiborák rablóbandájával szövetkeztem, Temetvényi gróf kastélyának kirablására. Harminchat rablót bocsátottam a vár alatti pincébe. Le akartuk ölni az egész háznépet, kivéve a grófkisasszonyt, azt meg akartam tartani szeretőmnek.
Ezt mind kötelessége elmondani a rabnak így minden kérdező előtt.
- S mi akadályozta meg a szándékot? - suttogá a fátyolos hölgy.
- Egyetlen ember! Mikor én már mindenkit elaltattam álomitallal, szolgákat és csendőröket, a grófnőt magát mákonyos szivarral, ez az egy ember ébren maradt: rám lesett, utánam jött, mikor a pinceajtót ki akartam nyitni, hogy Zsiborák cimboráit bebocsássam. A késem nem ment elég mélyen az oldalába, s ő letepert és megkötözött. A grófnő kikosarazott vőlegénye volt a bolond! Átkozott legyen a neve is! Azt is úgy híják, mint ezt a börtönt: Illava!
Már e végszavak túlmentek a kötelezett válaszon. A rab dühbe kezdett jönni. Pálma kifutott a cellából. Agyon akarta nyomni a börtönlég. Vagy talán valami más?
Megköszönte az igazgatónak a szívességet, s sietett a rettentő tanyát elhagyni.
Ismét elővette az a láz, amit a túlizgatás idéz elő.
Egész hazáig reszketett a hidegtől.
Mire hazaért, akkor meg aztán kiütötte a hőség. Atyja megérkezett azalatt.
- Hol jártál? - kérdezé elbámulva, mikor eléje lépett ez a máskor mindig márványarcú kísértet, most két arca úgy ég, mint az alkonyég felhői.
- Illaván voltam - rebegé Pálma kiszáradt ajkakkal. - A fegyházat látogattam meg. - Beszéltem egy élethosszig elítélt rabbal, akit hajdan úgy híttak, hogy Cousin. - Elmondta, mit vétett. Miért van elítélve. Igaz az mind, amit elmondott?
- Igaz!
- Hogy téged a haláltól, engem a legiszonyatosabb sorstól szabadított meg Illavay azon az éjszakán.
- Úgy történt.
- Ugyanazon az éjszakán, amelyen én őt eltaszítottam, kicsúfoltam, halálra sértettem! Hogy mikor én beszegődtem az ő üldöző démonának, ő még akkor is védelmező őrangyalom volt nekem. Miért nem mondtad ezt te meg nekem soha? Nem mondtad meg, mert féltél, hogy ha én ezt megtudom, utánafutok, s itt hagylak palotáiddal, váraiddal együtt! s megyek vele világgá: - koldulni! vagy a börtönét őrizni, ha elítélteted!
- Ő maga kívánta azt tőlem, nemes tettei jutalmául, hogy ne mondjam ezt el neked soha.
- Ő maga kívánta, hogy ne tudjam én ezt meg soha! - És ezt a szívet dobtam én el magamtól. És ezt a szívet gyötröttem én meg oly keservesen. - Óh, szűzanyám! te jól tudsz megbüntetni.
Egy szép antik Mária-szobor állt ott; elefántcsont faragvány. Az előtt térdre roskadt.
- Mert most már ebbe meg kell halnom. Most már könyörögnöm kell Tehozzád, hogy hozd őt vissza, hogy a lábaihoz omolhassak, s azt mondhassam neki: Bocsáss meg, add vissza a morzsáit az elvesztett szerelemnek! Egyszer volt. Sohasem lesz többet. Az enyém volt. S én dobtam el őt.
Még az atyja is megszánta őt. Odament hozzá, fölemelte.
- Légy nyugodt, leányom. Ne gyötörd magad.
- Óh, atyám - óh, uram! - az én szívem nagyon beteg. Egy igen jó menedékem volt, amíg azt hittem, hogy gyűlölni, megvetni fogom őt, ha hozzám visszatér. És most imádkozom érte, hogy jöjjön vissza. Most már nincs hová menekülnöm többé. Körös-körül betölti előttem az egész világot. Mindenütt ott van nekem! Csak ott nincsen, ahol én vagyok.
- Bízzál szavamban. Ő a tied lesz.
- Imádkozom is érte! - de nem hiszek benne: - tudom, hogy nincs foganatja az imának, mégis teszem.
       
Már akkor útban volt hozzá Illavay levele.









Jókai Mór: Akik kétszer halnak meg


A gyászkeretű lap
Másnap megérkezett a várt levél.
Pálma csaknem bizonyos volt felőle, hogy visszautasítás lesz benne.
A fegyházban hallott fölfedezés után semmi kétsége sem lehetett eziránt.
De az a másik levél, amit Illavay szerelmese kértére széttépett, nem fájt volna így a szívének, mint ez. Abban sértő, szemrehányó szavak voltak. Azokért lehetett volna megharagudni.
Még ezt is elvette tőle ,,ő".
,,Még csak azt sem engedi meg, hogy gyűlöljem: még csak a harag által sem akar velem összekötve lenni."
Előkereste mind a lilaszín levélkéket, s összecsomagolta azokat annak a számára, akinek ezek - a drágaságai.
Azután írt valamit egy lapra, s átment vele az atyjához. Megmutatta neki Illavay levelét.
Ferdinánd gróf csüggedten hajtá tenyerébe nehéz fejét. Erre nem volt semmi szava.
- Mármost, kedves atyám, megengeded, ugye, hogy én magam vegyem kezembe a sorsomat?
A gróf némán inte a fejével.
- Van nekünk Pozsonyban egy ősi házunk, ahol csak keresztülutazóban szoktunk megszállni: különben üresen áll. Ezt a házat te átíratod az én nevemre, hogy abból engem senki ki ne zavarjon valaha. Azután a pozsonyi takarékpénztárba leteszesz az én számomra egy oly összeget, aminek a kamatjaiból egy magányos nő szerényen megélhet, s ez is az én kizárólagos rendelkezésemre lesz adva.
Erre még mind helyeslést bólintott a fejével Temetvényi Ferdinánd.
- Végül kinyomatod ezt a cédulát, s szétküldöd az ismerőseinknek.
Arra a cédulára ez volt írva
,,Temetvényi Ferdinánd gróf szomorodott szívvel jelenti egyetlen leányának, Pálma grófnőnek, élete 22. évében, kínos szenvedés után történt halálát."
- Mi ez? - kiálta felriadva kábult szórakozottságából a gróf.
- Gyászjelentés. A szokásos végsor nélkül: ,,Béke hamvaira". Én csak a világnak halok meg: magamnak még sokáig élek. Nagynénéim mind kilencven esztendősek voltak: - én még el akarom őket hagyni. Olyan észrevétlenül fogok beköltözni a pozsonyi házba, s olyan nesztelenül fogok benne meglenni, hogy senki sem tudja meg, élő lakik-e benne, vagy halott?
- De az ég szerelmére, Pálma! Hová gondolsz? Ily szörnyű elhatározáshoz én nem adhatom beleegyezésemet.
- Jó. Fontold meg holnapig a te dolgodat. Én már elkészültém a magaméval. Ha holnap aláírod a gyászjelentést: úgyis jó lesz, ha nem teszed: akkor majd holnapután hozzáírhatod a hiányzó sort is: ,,Béke hamvaira". Útra kész vagyok. Te határozd el, hogy hová?...
Azzal magára hagyta a grófot.
       
A gyászlap úgy lett szétküldve, a végsor nélkül.
Vannak gyászesetek, amiknél az ismerősök gyöngédtelenségnek tartják a kérdezősködést.
Csak egy ember tudhatott meg valamit a valóból. Illavaynak Pozsonyból küldték meg azt a csomagot, amiben az ő visszakívánt drágaságai voltak: a gyászjelentés szétküldése után.
       
Így végződött az, ami Tegnap történt. Ezeknek az alakoknak a regénye bizony be van fejezve. Új emberek kezdik meg és folytatják az új történetet, melynek ez az elmúlt csak a háttere; az új emberek dolgának a címe lesz: a ,,Ma".









Jókai Mór: Akik kétszer halnak meg


Kívül a világon
Harminc év óta nem látta senki a Temetvényiék pozsonyi palotájának főkapuját nyitva. A házi cselédek, ahányan vannak, - alkalmasint a hátulsó udvar kiskapuján járnak ki s be a sikátor felől. Reggel a péklegény, a mészároslegény, a halárusnő, a zöldségkofa egyenkint odajönnek a legszélső szögletablakhoz. S ott valaki átveszi tőlük az élelmicikkeket, a számlakönyvükbe beírja a hozottakat, s azzal mehetnek. A postalegény csengetésére a kapus nyit ki a kis ajtón egy négyszöglábnyi ablakot, s azon veszi be a leveleket, s visszaadja neki az el nem fogadottakat meg a vevényeket. Levelek, amik Temetvényi Pálma grófnőhöz vannak címezve, egyszerűen visszaadatnak e szóval: ,,nem ismertetik". Olyan levelek, melyek ,,Madame Beata" címzettel érkeznek, elfogadtatnak. (Beáta annyit tesz magyarul, mint ,,megboldogult".)
Talán soha nem is tudták, akik tudták, rég elfelejtették, hogy az a két név valaha egy személyt jelentett, s hogy annak viselője milyen büszke szépség volt valaha.
Mindenféle mendemonda kering róla, amiből csak annyi igaz, hogy abban a palotában egy öreg grófnő lakik, éppen olyan öreg cselédekkel, mint maga, aki sehova a házból ki nem jár, és senkit el nem fogad. Van egy ügyvivője, de azzal csak levél útján érintkezik; orvost soha nem hívat; még templomba sem jár; a pozsonyi takarékpénztárba lett letéve a számára harminc év előtt négyszázezer forint, annak a kamatjait ő minden évnegyedben fölveszi az ügyvédje által, háromnegyed részét a kamatnak azonnal otthagyja, az új takarékpénztári könyvet meg a kamat negyedrészét magának elküldeti, s minthogy a régi betéti könyvet sohasem küldi vissza, hanem a kamatok kamatjait is új könyvre rakja be, annálfogva odahaza egész bibliotékájának kell lenni betéti könyvekből, a takarékpénztárnál pedig valóságos logaritmusok láncolata a betéteinek a soknemű ija-fia, amiért a pénztárnokok és ellenőrök minden negyedévben - megáldják. Egyebet nem lehet róla kitudni.
Ahogy eltemette magát, olyan következetesen meg is tudott maradni a sírjában csendesen.
Reggelenkint ott szokott sétálni a kertjében, télen úgy, mint nyáron. Az egész kert be van fedve üvegmennyezettel. Oda nem esik soha se eső, se hó.
Nincs is rá semmi szükség. Az egész kertben nincsen egy élő fa, sem egy gyökerező növény, díszbokor, virághagyma. És mégis tele van az virággal, növénnyel: csinált virággal, műnövényekkel. Nagy virágvedrekben kaktuszok, áloék, kádakban pálmák, bádogból, megfestve; a virágágyakban japán és az ind szigetek minden egzotikus virágai, remekül utánozva a természet pompája papírosból, selyemből, patyolatból. A falakra felfut a repkény, a folyondár, a virágzó gobéák, liánok, clematisok egész az üvegtetőzetig felkúsznak, s összefolyva a trópikus csemetékkel, egy délszaki világ képét mímelik. Ez mind csinált fa, csinált virág. Mikor az úrnő kijön a kertbe, az ablakokból tarka pillangók repkednek alá, szerteszét csapongva a kínai, japáni ismerős virágokon. Jó ismerősök lehetnek; őket is abban a gyárban készítették, amelyben a növényeket: a furfangos géppillangókat.
Mikor reggelenkint leszáll ebbe a csinált kertbe a ház úrnője, akkor egyszerre minden élő teremtésnek el kell tisztulni onnan: Semmi élő embert, állatot nem akar látni, még virágot sem. Mindennap szigorúan végigkutatja, nem ütötte-e ki a fejét a földből egy kis fűszál, egy csírázó paréj, azt siet rögtön kihúzni. A földre hulló kínai lepkéket újra fölcsavarja, s repülésnek ereszti. Egy kosárkában nagyszámú illatszeres üvegcséket hoz, s azokból a nyíló virágok kelyheit megannyi külön ecsettel bekenegeti. Hadd illatozzanak! Egy kis könyvecskébe följegyzi magának, melyik virágnak múlt el már az ideje, minek kellene már azt helyettesíteni, a mellé odaszúrja a jelző karót, az utódjának a nevével. Semmi sem kerüli ki a figyelmét.
Egyes-egyedül jár ott, s az egyetlenegy tükör, amiben arcát meglátja, a nagy vízmedence, az is csak látszatul van ott, mert semmit sem öntöznek belőle. Ez előtt megáll hosszasan, s elnézi benne visszatükrözött alakját. Az egykor búzakalászszín-szőke haj milyen ezüstszín most! Az a fehér lánggal égő arc most már olyan, mint a márvány, az ajkak összeszorultak a nagy hallgatástól, a homlok közepén ott van az a nagy fölkiáltó jel: az örök panaszhang mély redője.
Úgy jár ott, mint az árnyék. Vissza-visszatér a vízmedencéhez, s belebámul, míg annak a sima tükrét meg nem rezzenti egy-egy kis legyecske, valami egy napig élő kérész: arra azután dühös lesz, elkezdi üldözni, ha lehet, megöli; hogyan mert egy valóságos élőlény belopózni ide a holtak birodalmába!
Azután visszamegy a szobájába. Azalatt azt a cselédek rendbe hozták, s mikorra ő visszatér, már sietnek eltűnni, hogy meg ne lássa őket.
Az asztalkáján ott vannak a ma érkezett levelek. Azok közül kiválasztja azokat, amiket fel akar nyitni, hogy elolvassa, a többieket félreteszi.
Szobájának egyetlen ablakán van egy kalitka, abban van egy sárga madár, kanári talán; az szabályos időközönkint föláll a fészkéről, tollászkodik, repes, énekel; aztán megint szárnya alá dugja az orrát, s tovább alszik. Az úrhölgy minden reggel fölhúzza a kalitka óraművét, az is csak csinált madár, s a dal, amit elfütyül, remekműnek készült ércsípláda csicsergése.
Asztalán hever Flammarion könyve a bujdosók világáról. Az ő mindennapi olvasmánya. A csillaglakók, földöntúli régiók képeivel vannak tele szobájának a falai, miket saját maga festett; tájképek a Jupiterből; azokat ismétli újra meg újra.
Mikor ebbe belefárad, felnyitja azt a könyvtárát, amiben ezrekre menő sorba rakott falanxa áll a takarékpénztári könyvecskéknek. Megidézi maga elé a számok légióit. Sokszoroztatja az ezereket, a forintokat és a krajcároknak törteit. Minden napról tudomása van, hogy mennyivel szaporodott az a kincs, aminek ő a föld alatti őre. Kinek a számára gyűjti azt össze? Kinek zsugorgat? Kinek takarít? Azok között, akik tudják, hogy neki csak a Beáta név alatt lehet elolvasásra szánt levelet írni, talán alig van egy, aki ne azért írná a levelét, hogy erre a kérdésére választ kapjon. De ő nem szokott felelni senkinek. A halottak nem leveleznek. Megtudnak ők mindent, de nem adnak választ semmire. Ő lát mindent, ami a világban történik, de magát meg nem mutatja.
Mikor a déli harangszó visszaszólítja ebbe a poros világba, akkor átmegy a mellékszobába. Ott már akkor meg van terítve az asztala. Egyetlenegy teríték rajta. Minden étel felhordva, hidegen: a teakatlan alatt meggyújtva a láng. Senkinek a felszolgálását sem kívánja. Végzi a földi próza munkáját, az emberélet legfőbb célját, az evést, egyedül.
És ha annak is vége van, akkor átmegy a harmadik terembe: ahol télen-nyáron ég a kandallóban a tűz.
Ott van a zongorája, a mellé leül, s eljátszik rajta egész délutánokon át: nehéz mesterműveket, Beethoven, Schubert, Chopin remekeit. Csakhogy a zongoráján nincsen húr, néma hangszer az, ujjai végigfutnak a billentyűkön, művészi ügyességgel, virtuóz lelkesedéssel, hanem a dallamot senki sem hallja, egyedül az ő lelke.
S ha leszáll azt est, besötétül a terem: a csendes, emberhangtalan egyedüllétben, oda heveredik le a kandallója elé, s nézi az izzó parazsat, hogy válik hamuvá, éjfélig; éjfél után szendereg, míg a tűz ébren lobog, s fölébred, ha a tűz aludni készül, s újra felszítja azt.
Ez az élete Beátának, akit életében úgy híttak, hogy Teremtvényi Pálma grófnő, akit úgy híttak, hogy ,,én angyalom, én istennőm, én életem világa, mennyországom!".









Jókai Mór: Akik kétszer halnak meg


A kis báró és a kis baronesz
Vágtatva nyargaltak ki a kastély udvarából; az egyik egy fehér szamáron ült, a másik egy feketén. A szamarakon nem volt nyereg, csak egy kötéllel leszorított pokróc.
A kis báró lehetett tizennégy éves, a kis baronesz tizenkettő és fél. Mind a kettő erős növésben volt; mert a harmadévi ruháikból nagyon ki voltak a karjaik meg a lábszaraik. A kis bárón volt egy bársonyzeke, valaha fekete, most már fakó, eredetileg sárga aranyozott gombokkal, de amiket most mindenféle gyűjteménye a gomb-spéciesnek helyettesít, - ahol egyátaljában szükséges a jelenléte a gombnak. A kihajtott inggallérja hímzett, de piszkos és gyűrődött, mind a két csizmájának az orra szét van nyitva a talpánál, s kilátszanak rajta a lábainak az öregujjai, ami egyúttal a harisnyák hiányosságára is rávall. Az arca nem volt rút; szabályos vonású, előkelő ábrázat, hanem tele mindenféle emlékeivel az ütés, vágás, karmolás foltjainak és sebhelyeinek, a kezei szurtosak, mint egy lakatosinasé.
A baronesz annál cifrább. Neki selyemruhája van: maintenonszín, azaz zöld, ahol tudniillik nincs leöntve ecettel vagy olajjal; mellénykéjére csipkefodor van varrva, ami úgy szép, mentül jobban be van pirosítva szederfoltokkal. Mind a két könyöke kinéz a ruhából, s karjai odáig naptól barnultak, ameddig a ruha nem szokta takarni. Amint a szamáron ül, a különben is elég rövid öltöny felcsúszott fodra elárulja, hogy a harisnyái szalag helyett cigány szatyinggal vannak térde alatt megkötve, ellenben a topánkáiból hosszan csüng alá a kibomlott zsinór. Valami szalmakalap van a fején, amit csak az imádság tart össze, körültűzködve mezőn szedett pipacsvirággal. Az alól szétszórva libeg alá hosszú fésületlen szénfekete haja. Arca erősen kreolszín, nagy gazellaszemekkel, piros duzzadt ajkakkal, egész termete csupa baccháns szilajság.
- Galopp, galopp! - kiált a leány, a birsalma vesszővel ostorozva a szamarat, hogy azt vágtatásra bírja, s kárörvendő nevetéssel nézeget vissza lovagló társára, akinek a szamara nem akar versenyparipává nemesülni, akárhogy püföli is a lovagja; mikor meg aztán egyszer nekiszánja magát a nyargalásnak, akkor meg szügyibe vágja a fejét, fölveti a két hátulsó lábát, s úgy vágtat végig az utcán, hogy a lovagnak két kézzel kell kapaszkodni sörényébe, hogy le ne maradjon róla; akkor aztán a megelőzött kisasszony annál dévajabb jókedvvel paskolja az eléje került szamarat: ,,galopp, galopp!". A kutyák utánok rohannak, minden udvarról nagy ugatással, iskolás gyermekek riadnak szerteszét előlük, nagy sikoltozással; a fazekas, akinek a vasárra kirakott cserépedényei között veszedelmes vakmerőséggel vágtatnak keresztül, káromkodik, a parasztlegények a kocsmaajtóból csintalan dolgokat kiabálnak utánok, s Rokomozer, a vén szatócs, a boltja előtt ülve, dörmögi magában: ,,A kis bárónak meg a kis baronesznek már megint az esze tisztul! Látszik, hogy nincsenek náluk odahaza."
A faluvéghez érve, átugratnak a bakháton, keresztül a vetéseken, s onnan be az erdőbe.
Ott leszállnak a szamaraikról. A két csacsi mindjárt hozzáfog a legelészéshez.
- Hol láttad azt a szajkófészket? - kérdi a kis baronesz.
- Én előbb epret akarok szedni, éhes vagyok.
- No, azzal ugyan jól lakol.
- Ma sem volt ebéd: a mama nem tudom, mit gondol, hogy mégsem jön haza.
- Majd megint azzal beszéli ki magát, hogy a Koczurra bízta a kamrakulcsot: az meg azóta mindig vadászni jár.
- Ki tudja, hol jár.
- A papával együtt.
- Szedjünk epret. Talán gombát is találunk, azt megsütjük.
S aztán kerestek epret meg szamócát, teleszedték a kalapjaikat, s leheveredtek a fűbe egymás mellé - ebédelni.
- Te, minekünk el kellene szöknünk valamerre - mondta a baronesz.
- Ugyan hová?
- Hát amerre világ van. Ahol Diadém úr lakik, Bécsbe. Oda gyalog is el lehet menni.
- Aztán mit csinálnánk ottan?
- Hát akármit. Pénzt szereznénk, s az elköltenők.
- De hogyan?
- Tudnék csak én olyan szépen írni meg rajzolni, mint te, tudom, hogy bankót csinálnék.
- Azért becsukják az embert.
- No, hát valami mást.
- Ugyan mit?
- Mit? Mit? Te! A minap az a szobalány, akit a mama felpofozott s elkergetett, azt kiabálta az udvaron, hogy a mama cirkuszlovarnő volt hajdanában, s bukfencet hányt, meg a tenyerein járkált. Nem hiszed, hogy én is tudok bukfencet hányni, meg a tenyereimen sétálni?.
- Ugyan, hagyd abba.
- Tebelőled is válhatna valami olyan birkózó komédiás, olyan erős vagy: a szamár sem tud levetni a hátáról soha. No, hát hadd látom, hogy termesz fönn azon a fán egy perc alatt.
- De már minek menjek én fel arra a fára?
- Azért, hogy lehozd azokat a szajkófiúkat a fészekből.
- Aztán mit csináljak én azokkal a szajkófiókokkal, ha lehoztam?
- Látod, milyen oktondi vagy? Elvisszük a szajkókat a Rokomozernek, az mindenféle madarakkal kereskedik a városban, megvesz mindent, amit a suhancok összefognak, kapunk érte pénzt; azzal beülünk a lacikonyhába, s jóllakunk.
- Én bizony nem szaggatom azért a ruhámat, úgyis elég rongyos.
- No, hát majd szaggatom én az enyémet; felmászok én a fára.
- Könnyű neked, de engem nem védelmez meg Diadém úr, ha a mama meg akar verni, mint téged.
- Óh, te filkó!
A baronesz ezalatt hirtelen levetette a mellénykét meg a selyemszoknyát magáról, s könnyű alsó ruhában, mint az evet, gyorsan fölkapaszkodott a terebély bükkfára; a szajkófészek egy kinyúló ágra volt elhelyezve, a leány fél kezén és fél lábán csüggve hajolt le odáig, s aztán kiszedte a fészekből a tolladzó madárfiókokat, s beledugdosta őket a keblébe az inge alá. A lejövetel annyival volt nehezebb, hogy a madarakra is ügyelnie kellett, nehogy agyonnyomja őket.
Egészen kipirult bele az arca.
- No, nesze, te gyáva, rakd a kalapodba. De vigyázz, hogy el ne szalaszd. Ha én nem volnék, meg nem élnél.
- Nem szúrtad meg a lábadat?
- Eh! Nem fáj az a kutyának!
Ezalatt fölvette megint a leszórt felöltönyeit, az egyik elvesztett harisnyakötőjét pedig helyettesítette egy repkényindával.
A szétbomlott haja tele lett fagyönggyel, az meg éppen nagyon jól illett oda.
- No, most gyerünk a zsidóhoz, hozd a madarakat.
- Gyalog?
- Ki kergetőzne most a szamarakkal? Nem fogod azokat ma el. Majd bekíséri az erdőkerülő. Aztán a madarakat is elszalasztjuk, ha felülünk.
- Mit kérjünk érte a zsidótól?
- Csak ad egyért-egyért egy kutyanyelvet, ha lelke van. (Kutyanyelvnek hívták egy időben azt a hosszú papiros hatost.)
- Az is szép kereset lesz.
- Egy bárónak meg egy baronesznek.
Az volt a kérdés, hogy ki vigye be Rokomozerhez a madarakat, mikor a szatócs elé értek, s megálltak az ostornyél- és paprikafüzér-kirakat előtt.
- Én szégyenlem magamat! - monda a fiú.
- No, hát add ide, majd beviszem én - monda a leány, s ölébe kapta, a felrántott selyemszoknyájába, a három madárfiókot, s berontott vele a szatócsbolt ajtaján.
Az öreg Rokomozer éppen sáfrányt osztályozott apró papírokba. Mivelhogy az a paraszt olyan gourmand, hogy az igazi sáfrány közé okvetlenül a szeklicevirág szirmát is kívánja közé vegyíttetni.
- Alázatos szolgája! No, hát mi tetszik a baronesznek?
- Vesz kend madarat, Sámsi?
- Nü! Már micsoda madarat? Kácsa madarat? Liba madarat? Csirke madarat?
- Nem azt. ,,Mátyást."
- Uram s én Istenem! Hát miféle Mátyást? Hiszen az nem madár, hanem szűcsmester Teplán. Hogy vegyem én azt meg?
- Ne bolonduljon kend! Szajkómadarat.
- Hát aztán mit csináljak én a szajkómadárral?
- Tudja azt kend jól. Azt kend elszállítja Bécsbe meg Pozsonyba, ott felvágják a nyelvét, s aztán a szajkó megtanul beszélni mindenfélét.
- Uram s én Istenem! Az emberek is annyit beszélnek már, hogy nagyon sok; most még a madarak is beszéljenek? Hát aztán milyen az a mátyásmadár?
- Itt van a szoknyámban.
- Hol lopták ezeket?
- Lopta a majd megmondom micsodád! Huszonkétezer hold erdeje van az apámnak, onnan hoztam, magam szedtem le.
- Huszonkétezer hold erdő! Ha az én apámnak huszonkétezer hold erdeje lett volna, most én nem mátyásokat szednék le a fáról, hanem kétfejű sasokat, ezerforintos bankókra pingálva.
- No, hát mondja kend szaporán, hogy mit ád értük!
- Hogy én mit adok értük? Ne tréfáljon a baronesz! Azt gondoltam, azért hozza ide nekem, hogy ide akarja adni kosztba, s azt kérdezi, hogy mit fizetnek nekem azért, hogy felnevelem?
- Lárifári! A kutyámat tegye kend bolonddá! Tudom én jól, hogy kend madarakkal kereskedik; a parasztgyerekeknek mind jól megfizeti, amit idehoznak. No, csak ki vele frissen, mit ad értük?
- Tudom én jól? Tudja ő jól? De azt nem tudja ugye, a baronesz, hogy az új szolgabíró kidoboltatta a faluban, hogy nem szabad több énekesmadarat leszedni a fáról; aki egy énekesmadarat megvesz, fizet húsz forintot pengőben. Én a fejemmel játszom! Én húsz forintot egy madár miatt. Szentséges Isten, húsz forintot egy madárért. Ez nehezebb a halálnál. Nem! Én meg nem veszek egy madarat többé, ha zsidóul meg görögül tud is beszélni - kotta nélkül!
- Nem veszi kend meg? - kiálta a leány dühösen, azzal egyenkint kiszedte a felvett szoknyából a madárfiókokat, s egyenkint odavagdalta azokat a szatócs fejéhez: - No, hát nesze, edd meg az apáddal meg a szolgabíróddal együtt! Legyen pecsenyétek mind a hármatoknak.
Azzal kirohant a boltból, az ott künn ácsorgó testvéréhez.
- Nem vette meg a cudar! - monda a kis baronesz.
- Mármost hát mit csináljunk? - kérdé a kis báró.
- Nézzünk széjjel a városban.
- Hiszen egy krajcárunk sincsen.
- Majd csak szerezünk valahogy.
- Ugyan hogyan?
- Gyerünk vissza a Rokomozerhez. Te is gyere be velem.
Visszamentek a szatócsboltba.
Rokomozer éppen az őrölt kávéval vessződött. A paraszt jobban szereti, ha egy kis cikória is van közötte.
- Rokomozer úr - mondá a baronesz -, egy komoly szavunk van önhöz.
- Kérem, tessék helyet foglalni.
S azzal felkuporodott a pudlira.
- Örülök, ha hallgathatok!
- Rokomozer úr! Ön ismeri családunk körülményeit.
- Jobban ismerem, mint maga a méltóságos család.
- Ön tudni fogja, hogy vannak az életben gyakran pillanatnyi nehéz helyzetek, amiket az ember nem maga okozott.
- Mintha csak a méltóságos édesatyját hallanám beszélni!
- Ily pillanatokban az ember kénytelen a kipróbált jó barátjaihoz fordulni.
- Egészen elérzékenyít a baronesz!
- Mi ketten a báró Apátfalvi Opatovszky család egyedüli örökösei, megkínáljuk önt egy igen előnyös üzlettel. - Adjon nekünk kölcsön - három húszast. - Mi adunk magunkról váltót. - Én leszek a kiállító; báró Opatovszky Arnold az elfogadó. Írhat ön bele tetszés szerinti összeget.
- Óh, uram Isten! Mi legyen a világból? Még nincsen tizenhárom éves, s már ilyen jól érti az üzletet!
- Azonkívül felhatalmazzuk önt, hogy tábláztassa be a birtokainkra.
Rokomozer már erre nem állhatta meg, hogy ne nevessen.
- Ugyan kérem, nem hoznák még ide forgatónak Koczur urat? Az még igen jó firma.
Erre aztán a baronesz elnevette magát.
- De hát nem komiszság ez öntől, hogy nem akar nekünk három húszast kölcsönözni?
- Persze, hogy komiszság. Hát 'sz azért vagyok én komisz ember. Mert ha nobel ember volnék, úgy tennék, mint Diadém úr, milliókat kölcsönöznék. Miért nem kérnek attul?
A baronesz erre elnevette magát.
- Pompás ember maga, Rokomozer. Hát hiszen láthatta, hogy csak tréfáltunk. Derék volt, hogy nem hagyta magát rászedetni! De ugye jól játszottam a szerepemet? Kell is nekem a maga három húszasa kölcsön. Nem biz én! Nem azért vetődtem be ide, hanem megláttam a boltablakban kirakva azokat a pompás új divatú mellcsatokat. Nekem rendkívül megtetszettek! Nem állhatom meg, hogy egyet meg ne vegyek belőlük. Ugyan mutassa meg őket, hadd válogatok bennük.
Rokomozer a fejét csóválta: vajon hová akar ez most kivergődni?
Előhozta az ablakból az oda közbámulatra kitett mindenféle mellcsatokat, amik igazi talmi aranyból, gyöngyházból, guttaperchából s más ilyen nemes ércekből fabrikálva, avégett valának kirakva, hogy együgyű parasztlegények szeme megakadjon rajtuk, s aki nem sajnálja értük a tíz garasát, vásárfiául hazavigyen egyet belőlük a macája számára.
Előhozta fiókostól, s kitette a pudlira az előkelő vásárlók elé. A baronesz sorba szedegette a klenódiumokat, s tanácsot tartott felettük műértő testvérével. Végre megállapodtak egy gyöngyház mellcsatnál, igazi talmi arany cserebogárral a közepén. A baronesz kérdezte, hogy lesz ez?
- Hjaj, baronesz - monda Rokomozer -, ez nagyon drága. Ez már nagyon sokaknak megtetszett, de mind drágállották. Ilyet csak Metternich hercegnő visel, aki teheti. Énnek a legutolsó ára egy forint huszonöt krajcár.
- A haha! Menjen maga, Rokomozer! Azt gondolja, hogy én sohase láttam ékszert. A méltsás mamának olyanok vannak, hogy...
- Tudom. A pozsonyi zálogházban - dörmögé magában Rokomozer.
- No, hát adok érte ötven krajcárt.
- Fogjatok meg, hogy el ne dűljek! - kiálta a szatócs. - Magamnak két annyiban van. Hát a nagy árendát miből fizessem? Ne éljek száz esztendeig, ha leengedek belőle többet tíz krajcárnál.
- No, hát csináljunk más alkut, Rokomozer. Nekem nem tetszik a függőm, nagyon régi divatú fazon; mostanság már csak a szakácsnék viselnek ilyent. Hat ezt hajlandó volnék becserélni a kend mellcsatjáért.
A szatócs megnézte nagyító üveggel a függőt, amit kiakasztott a füléből a baronesz, s úgy találta, hogy az igazi arany.
- Nos, hát hogy lesz a becserélés, Rokomozer?
- Hát én nem bánom. Ha már úgy bele van bolondulva a baronesz ebbe a szép brossba. Lehet is ebbe. Nem látni ilyen szépet még az Ambraser Sammlungban sem; de még a pozsonyi zálogházban sem. Hát én becserélem.
- Igen, igen; de mit fizet kend felül? Csak nem gondolja kend, hogy szőrt szőrért adom? A függő igazi arany; a kend drágasága meg békateknő.
- Hát az arany cserebogár?
- Rézből.
(- Te! - súgá a kis báró a kis baronesz fülébe - csak nem akarod eladni a függődet? Mit mond a mama, ha észreveszi?)
(- Azt mondom neki, hogy elvesztettem.)
(- De hát ha ezt a brosst meglátja rajtad?)
(- Azt mondom neki, hogy úgy találtam.)
(- Megver a mama, meglásd.)
(- Azt úgyis megteszi; legalább legyen rá oka.)
Rokomozer vette már észre, hogy hova vergál mindez.
- No, már csak látom, hogy nagy mester a baronesz! Jó iskolába járt, igazán mondom. Mégiscsak kicsikarja Rokomozer zsebéből a keserves pénzt, pedig megfogadtam már, hogy egy garast sem adok többet senkinek a szavára, akinek a neve ,,O" betűn kezdődik, ,,y"-psilonon végződik, s előtte egy ,,B" áll. Hát mit fizessek felül? (Egy olyan arany függőpár rendes aranyértéke öt forint, a mellcsat megért öt garast.)
- Elég lesz-e egy húszas? - Nem? - Kettő. Az sem? - No? Hat három?
- Züt! - mondá rá a kis baronesz, igazi francia grisette kifejezéssel.
Rokomozer leszámlálta a pudlira a három húszat. Azt pedig a kis baronesz hirtelen felkapta, s bedugta a zsebébe. Azzal indult kifelé.
- Hát a párját annak a függőnek? - kiálta utána a Rokomozer.
- Micsoda párját? Én csak az egyik függőmet adtam el. Hát beszéltem én két függőről?
- Hiszen azt mondta, hogy nem tetszik a fazonja, kiment a divatból.
- De csak az egyiknek. Szervusz, öreg!
Azzal megkapta a bátyja kezét, s kiszaladt vele együtt a boltból.
- Ne szakadj rám világ! - kiálta fel Rokomozer. - Miből lesz a pestis? Mire viszi ez még, ha megnő? - Még te is tanulhatsz tőle, Rokomozer!
Hanem hát jó helyen volt már a három húszas! A két reményteljes csemete nagyot szaladt, vissza sem nézett, amíg egy szegleten be nem került más utcába. - Ott aztán megálltak tervezni.
- Pénzünk már van - szólt a leány.
- Mit csináljunk most? - mondá a fiú.
- Hallod, hogy dobolnak? Komédia van a vásárban. Én úgy szeretnék egyszer komédiát látni. Azt mondják, hogy van ott egy leány, aki csárdást táncol, ki is van festve a ponyvára. Óh, én majd meghalok a táncért! De te élhetetlen, nem tudsz velem táncolni. Gyerünk legelébb a komédiába. Oda elég lesz egy húszas.
- Én inkább mennék a lacikonyhába, hogy egyszer jóllakhatnám cigánypecsenyével.
- Aztán bort is innánk! Te! Veres bort. Az sokkal jobb, mint a fehér. Hozatunk két palackkal. Én fizetem. Hanem előbb az én kedvemért gyere el a komédiába. No, még palacsintát is süttetek a számodra! A borba meg cvibakot mártogatunk. No! Eljössz? Cigányt is hivatok oda, azután muzsikáltatom a nótáinkat, amíg mi vendégeskedünk.
Erre a biztatásra aztán megadta magát a fiú, s követte kullogva az előresiető húgát.
- Te, Czenczi!
- No. Mi az?
- Én utánaszámítottam, s úgy találom, hogy abból a három húszasból nem futja ki mindaz, amit te elmondtál.
- Ejnye, de kiállhatatlan vagy azzal a te számításoddal! Hát aztán, ha nem futja ki, majd találunk ki valamit. Én rendelek; én traktállak, te csak vendég vagy és hozzálátsz. Mi közöd a többihez? Majd kitalálom én a módját.
Csakugyan ki is találta.
Amint a piacra kijutottak, ahol egymás hegyin-hátán terpeszkedett vásáros bódé, lacikonyha, csizmadiasátor, ponyvaszínház, megpillantanak egy zugban, két sátor közé elbújva, egy vándorbankárt.
No igen, egy népszerű matematikust, aki a finánctudomanyokat népies fölfogás szerint ismerteti meg a polgártársakkal: egy biribi bankárt.
Mint a kívánság, olyan kapóra jött ez a jó alkalom. Soha könnyebb módját nem lehetne kitalálni a pénzfelszaporításnak. A baronesz széttaszigálta az útjokból a fejeiket összedugó vásári naplopókat a biribi bankig.
- Én teszek!
A bátyja vissza akarta tartóztatni.
- Te! Meglásd, elvész a pénzünk!
A baronesz haragos tekintettel nézett rá vissza.
- Elhallgass az ilyen szóval, mert kitagadlak!
(Az igaz, hogy nagyon is el kellett fajulni Arnold úrfiban az Opatovszky vérnek, ha egy biribi bank előtt ez juthatott eszébe, hogy ,,Hát ha ott vesz a pénzünk.")
- Itt a húszas - mondá büszkén a kis baronesz; odadobva az egyik ezüstpénzt.
(Akkor volt az, mikor híre kerekedett, hogy a húszas pénz elveszti értékét, s minden ember sietett a dugaszban tartott húszasaitól megmenekülni.)
A harmadik fordulónál természetes, hogy mind a három húszas odakerült a biribi bankár zsebébe.
Ekkor aztán a kárvallott testvérpár egymás szemei közé bámult. Mert igazán bámulatra méltó dolog az, hogy az ember a játékon nemcsak nyerhet, hanem veszthet is. Sok ember élte fogytáig nem tudja ezt elhinni, hogy lehetséges.
Czenczi baronesz aztán nagyot nevetett a bátyja szomorú ábrázatjának.
- Úgy látom, hogy a te mai traktádnak mármost prószit!
- No, meg a te komédiába menetelednek is - felelt az durcásan vissza.
- De annak még nem! - szólt Czenczi baronesz, egyik öklével a másikra ütve. - Amit én egyszer a fejembe vettem, annak meg kell lenni, csak azért is!
- Eladnád még a párját is a függődnek, ugye?
- Mee! - szólt a baronesz, kiöltve a nyelvét a bátyjára. - Te oktondi! Azért nem adjuk el a másik függőt. Vannak más módszereink! - Gombold be szépen a kabátodat, húzd a kalapod a fél szemedre, aztán nyújtsd a karodat. Így! Mármost menjünk végig a vásáron, mintha sétálnánk. Tanulj szépen, elegáns módon lépegetni, no! Hiszen tanított rá a táncmester. Azután nézegessünk széjjel kritizálva, fitymálva. Csak egy lornyonom volna, hogy azon keresztül nézhetnék.
Mint a kívánság oly véletlenül termett ott rögtön egy kis zsidó gyerek, aki nyakába akasztott ládikában gyufát, szivarszipkát, fanyelű bicsakot s más efféle népies luxuscikkeket árult. Annak a vándorkirakatában volt mindjárt egy csomó binocle is, abból a drága fajtából, aminek a foglalata mézeskalács, a nagyítója meg piros és zöld üvegdarab.
- Tessék tőlem vásárolni, nagyságos úr, nagyságos kisasszony.
- Méltóságos! Te pimasz! - utasítá rendre a kezdő milliomost Czenczi baronesz. S azzal kivett egyet a mézeskalács lornyonok közül, s keresztülnézett rajta. - No, ez jó lesz.
- Kérem, annak a kukkinzloknak az ára két krajcár - rebegé a vándor-bolttulajdonos.
Czenczi baronesz a legkegyteljesebb leereszkedéssel intézett feléje egy elbocsátó taglejtést a kezével, s azzal kísérője karján továbbkorcsolyázott, tündérkönnyű lebegéssel; a lornyonon keresztül kritizálgatva a kiaggatott kendőket és ködmeneket a sátrak alatt.
- Kérem, az a kukkinzlok két krajcár - hirtelenkedek az utánuk iramodó vegyesárus, s mindenütt a sarkukban maradt ezzel az állítólagos jogigénnyel, azok pedig úgy tettek, mintha nem is nekik beszélne; megálltak, nevetgéltek, összesuttogtak, s megint promenáltak odább, a kis rimánkodó kalmár mindenütt a sarkukban.
Végre eljutottak a komédiabódé elé.
Deszkából volt a négy oldala, a teteje pedig ponyvából. Az elejét különféle viaszosvászonra festett képek díszítették. Kelet-indiai vadállatok, fehér hajú kisasszony, majomember; - a legkiválóbb helyet egy magyar ruhába öltözött táncosnő foglalta el sárga kurta viganóban, zöld pruszlikban, kék ingvállban és veres topánkákban, egyik lábát a másikkal kígyó módra összefonva.
A sátor előtt volt egy emelvény, azon ült egy majomnak öltözött ember, aki az egyik első lábával egy öreg dobot püfölt, a másikkal dorombot pengetett a szájában, az alsó lábaival réztányérokat vert össze, s a fején csengettyűs pagódlit rázott. Maga a komédiabódé tulajdonosa, a Herkules, vad indiánnak öltözve, bomlott a kurta emelvényen, mutogatta a szájtátó vásáros népeknek a ponyvára festett csodákat, s magyarázva magyarul, tótul, németül keverten azoknak a virtusait, s aközben kiszemelve az áldozatot a sokaság közül, akinek a zsebében ágaskodik az öt garas ennyi műélvezet megváltásáért.
Amint ez az indus meglátta a népsokaság közül kibontakozó úri testvérpárt, azonnal lefutott az emelvényről, s a bódé veresfüggönyös bejárata elé plántálta magát, a legnyájasabb képet vágva, aminő csak egy irokéz főnöktől telik.
Czenczi baronesz előkelő fejbólintással kegyeskedett észrevenni az őket illető mély bókot és invitációt: ,,Belieben majne hohen Herssaften!".
- Parlez-vous francais? - mondá Czenczi baronesz.
Óh, hogyne parlirozna.
- Avec plaisir! Avec le plus grand plaisir, oh oui, madame la comtesse, et monsieur le comte!
Ez már finom ember! Egy ranggal feljebb titulál.
Czenczi baronesz aztán folyvást franciául beszélt hozzá.
- Mi hallottuk önnek a hírét, maestro! Ha csak fele is való annak, amit az ön programja ígér, akkor ön megérdemli a magas pártfogást, professzor.
(Maestro! Professzor! A komédiás képéről kezdett leizzadni a festék a nagy dicsőségtől.)
- Ön ennek a műintézetnek a direktora - nemde?
(Még direktor is!)
- Nekünk szándékunk holnapra egy kis meglepetést szerezni a métsás mamának a születése napjára. Vous savez. Az a nagy palota a szökőkúttal az udvarán. Van saját színházunk benne. Ha ön egy érdekes programot állítana össze e napra, fölöttébb lekötelezne vele. A honoráriumot bízza ön a mi nagylelkűségünkre.
A direktor úr egészen el lett bódítva ily fényes ajánlat által. Odafordult a kasszánál ülő kövér asszonysághoz, aki nem értett csak csehül, annak magyarázta meg gyors szavakkal a nagy eseményt.
(- Te, a mama agyoncsap, ha komédiásokat viszünk neki a házához! - suttogá Arnold a húga fülébe.)
(- Ugyan, légy veszteg, és ne fecseg annyit!)
Az impresszárió kannibáli módon mély hódolattal hajolt meg a magas meghívás előtt: a fél bajuszát is elvesztette a nagy dicsőségében, úgy kellett neki újra felragasztani.
- Apropó! (Ezt most már Arnoldhoz intézte Czenczi baronesz.) Te, talán most megtekinthetnők néhány percre ezt a műintézetet? Lehetne egy kis időt szakítanod a lovaglási iskolából. (Vonakodj egy kicsit.) Ejh, no! Csak azt, hogy meggyőződjünk a maestro művészi erőiről; egy pillantást vetünk szét, egypár számot végignézünk, s aztán megyünk.
A direktor pogányul meg volt hatva e szerencse által.
- Méltóztassanak, főméltóságtok, excellenciátok besétálni.
A kövér asszonyság a piros sirtinggel behúzott pénztárnál a tenyerén tartá eléjük a belépti jegyeket.
- Mi itt az entrée? - kérdé Czenczi baronesz, a lehető leglaposabbra húzva össze szempilláit, hogy a kövér asszonyságon végignézhessen.
- Ah! Uraságok tetszés szerint! - rebegé a direktor.
- C'est signé! - selypíté Czenczi baronesz, s belibegett a bátyja karján a bódéba fizetés nélkül.
A kis vándorkalmár oda is utánuk akart tolakodni.
- Hát te mit akarsz? - rivallt rá a csepű- és emberevők nagyfejedelme.
- Az én két krajcárom - a kukkinzlokért.
A két krajcárt ugyan nem kapta meg, hanem kapott helyette egy pofont, ami megért három krajcárt. Azonban azzal a nyereséggel nem volt megelégedve, sőt inkább ott maradt allhatatosan a komédiabódé közelében, a vevőire leskelődve.
Odabenn ezalatt folyt az előadás.
,,Szép Dalinka kisasszony, más néven az alföldi tündér előadása a magyar táncból, így mondva palotás- és csárdásszóló."
Az alföldi tündér éppen akkor végezte a magyar szólótáncot ugyanazzal a tekervényes figurával, amiben a viaszosvászonra le van festve, a két lábát kígyónak fonva össze, s aztán lábujjain jobbra-balra csúsztatva magad végig a színpadon (ami nagy önfeláldozás egy magyar kebeltől!). Valami derék tenyeres-talpas vászoncseléd volt, éppen olyan sárga rokolyában, zöld pruszlikban, piros bársonytopánkában, ahogy a prospektus elárulá. A tánc végeztével csak úgy hámlott a fehér és piros vakolat ábrázatjáról az izzadtságos igyekezet miatt. Egy szál kintorna húzta a tánc mellé azt a szép dallamos nótát, hogy ,,Eladtam a kakasom, Tizenhárom garason"; amit tökéletesen kiegészítettek a nemzeti bajadér topánsarkaira csatolt csettegő rézsarkantyúk.
A tisztelt publikum a nézőtéren csak a második helyet és respective a harmadikat tölté meg egészen, amikre öt garas és két garas volt az entrée (még itt garasban beszéltek), az első hely egészen üres volt, a most érkezett uraságok tehát egészen zsenírozatlanul elhelyezkedhettek a rangjukat megillető zártszékeken.
- Biz ez fertelmes volt - mondogatá egy tót honorácior felesége ott a második helyen. - Ez már csak korcsmába való. Oda is csak a falusi csárdába. Hogy hányta-vetette a szemtelen a lábait! Ugyan jó, hogy a gyerekeket el nem hoztam. No, lássuk már a majomembert.
Czenczi baronesz pedig éppen az ellenkező véleményt osztá.
- Ugyan, édes direktor úr - mondá franciául az udvarias vadembernek -, legyen oly szíves még egyszer eljátszatni a kedvünkért a megelőző piéce-t: mi nagy kedvelői vagyunk a nemzeti táncnak. Ez a koronája az előadásnak.
Ebből persze a tót honoráciornő egy szót sem értett, tehát ellent sem mondhatott.
Az impresszárió azonnal készségesen eltűnt a ponyva mögé, ahova az alföldi tündér bevégzett munkája után visszavonult, s sikerült neki azt, nemes ambíciója fölcsiklandozása által, meg egy pohár ánizslikőr frissítőül felhörpentése mellett rábírni, hogy újra kifesse a képét, s még egyszer kibokázzon csípőre feszített kézzel a három kecskelábon nyugvó színpadra, s rákezdje a szólómagyart a kintorna zengedelmeinél. - A tót asszony hasztalan kiabált odahátul, hogy ,,csoéto to kutykuruty!"; ő már ezt egyszer látta, akkor is csúnya volt, most még fertelmesebben ugrál. Ő itt hagyja az egész komédiát, visszakéri a pénzét! Czenczi baronesz annál hangosabban nyilvánította magas tetszését, biztatva Arnold bárót, hogy tapsoljon még jobban; maga is szabad folyást engedett elragadtatása kifejezéseinek: ,,Ah! Superbe, magnifique! C'est pour devenir fou! Pompásan volt! Még több tűzzel! Erélyesebben! Brava! brava! Excellente! Non plus ultra!". - A heccelt tündér annál jobban rugdalt a lábaival a világ minden sarka felé, annál jobban verte össze a két bokáját a levegőben, hajtogatta a lábait a ficamodásig, míg egyszer a nagy művészi lelkesedésben egy hatalmas hanyatteséssel fejezé be a táncot, s azzal teljes színpadi sikert aratott.
- Brava, brava! De capo! - kiáltozott tapsolva az előkelő nézőpár, míg a karzat veszett röhejben tört ki, a szemérmetes második hely ellenben haragos szitkozódásban adott kifejezést a megsértett erkölcsi érzület tiltakozásának.
- Veru bozse, az ilyenekre oda se kellene nézni az olyan gyermekeknek, mint ezek itt, ni! Nemhogy még tapsolni neki. Csak én volnék az anyjuk! - patvarkodék a tót honoráciorok nőnemű képviselője a második hely első padjában.
Az impresszárió sietett helyreütni a fiaskót világhírű akrobatai mutatványaival, amelyek, mint a program mondja, még senki által utol nem érettek, kombinálva levén négy palackból, egy székből, magából az impresszárióból és egy kis négyesztendős fiúcska- vagy leánykából, úgy, hogy utoljára a palackok tartották a széklábakat, a szék karja a Herkules fejét s a Herkules talpai a kisleánynak a kezeit, aki meg aztán a kezein állva nyújtá ki a lábait az ég felé.
- Juj, juj! Jesuska moje! - szörnyűködék a hangadó hölgy. Ránézni is iszonyat! Szegény poronty! Ha leesik, béka se lesz belőle többet!
- Te! - súgá oda Arnold bárónak Czenczi baronesz. - Mikor a mama is ilyen figurákat csinált!
- Ugyan, ne légy bolond!
- No? Talán szégyenled! Nekem magamnak is kedvem volna hozzá.
- Lássunk már szebbet ennél! - kiabált a nézők fürmendere.
- Lássuk már, hogyan húz pántlikát a szájából? Meg a többit. Hol van itt a fehér hajú kisasszony, akinek piros a szeme? Aztán még a majomember! Te, Marci! Ha a majomember jön, akkor hazaküldd a feleségedet, meg ne nézze! Mi fog most jönni, komédiás úr? Az ostromló pudlikutyák? Hallja, azt előre megmondja, mikor lőnek, hogy én akkor bedughassam a fülemet.
A nagy művész azonban mind nem hallgatott ezekre az interpellációkra, mert ő egészen le volt foglalva azon magas elismerés kifejezései által, amelyben őt a magas uraságok részesítették, biztosítva őt felőle, hogy mindaz, amit láttak, a netovábbját képezi a művészeti tökélynek, s hogy a holnapi díszelőadásnál a palotában csak mentül több tánc legyen fölvéve a programba, s végül tartogatva ez a legutóbbi akrobatai mutatvány mint pièce de résistance. Azzal felkerekedtek, mint igazi uraságokhoz illik, nem várva be végig az egész előadást.
A director egész a kasszáig sasirozott utánuk, gyakorolva magát a bókhajlongásban. Úgy látszott, mintha titkos vágyak epesztenék keblét, annak a megtudása után, hogy vajon mi lesz az a nagylelkű jutalom, amire a magas uraságok, akik tetszés szerint fizetnek, a kilépéskor el fogják magukat határozni. Nem kell nyugtalankodni.
- Addio, direktor úr! - üdvözlé a művész Olimp Apollóját a kis baronesz, magas protektori fejemeléssel. - Holnap délután egész társaságával együtt! A vendégszereplési tiszteletdíjat bízza ön a mi munificenciánkra. Úgy hiszem, hogy meg lesz ön vele elégedve.
- Eh, eh, heh! - hehengetett a direktor, nem tudva, hogy azt mondja-e erre, hogy ,,merci bien!", vagy azt, hogy ,,sapristi!"
- De hátha, kérem alássan, nem eresztenek be bennünket a kastélyba?
- Palotába! - igazítá őt helyre Czenczi baronesz. Azzal finom mosollyal kapcsolá ki a spencerét összetűző mellcsatot, az arany cserebogárral (rézből), s azt odanyújtá a művészfőnöknek.
- Csak ezt az ékszert mutassák önök a ,,major domus" előtt, s rögtön be fogja önöket vezetni a palota színpadjára. Au revoir! A komédiás furcsául fintorította félre a két hegyes bajuszát a szájával, hol jobbra, hol balra, azt a tenyerébe tett klenódiumot műbecsmérelve: vajon megéri-e azt a tíz garast, amit alacsonyabb uraságok szoktak a bemenetelnél fizetni.
Czenczi baronesz pedig karját Arnold báró karjába akasztva továbblejtett, oly applombbal, mint aki annak az öntudatával lépeget, hogy háromrőfös sleppet húz maga után, pedig kurta gyerekruhája volt.
A kis vándorkereskedő azonban még mindig meg volt a világon, s nem likvidált.
- Kérem, ez a kukkinzlok két krajcár!
- Úgy? - mondá Czenczi baronesz - akkor nem kell! - azzal visszaadta neki a mézeskalács binocle-t.
Amire a bankárembrió nagyot bámult, s nagy keseregve panaszlá a társul akadt pipaáruló compagnonnak: - Ez aztán a szép gscheftecske! Meghordozza a kukkinzlokomat a theatrumban, megnézi rajta a ballétot, s akkor visszaadja. Csak még sok ilyen vevőt kaphatnék!
Az úri testvérpár pedig büszkén sétált végig a vásáros bódék utcáján tovább.
- No, te már a magad komédiába meneteled kisvihákoskodtad - mondá Arnold báró. - De hát az én traktám?
- Majd ennek is módját ejtjük, csak ne essél mindjárt kétségbe! - vigasztalá őt Czenczi baronesz. - Gyere, sétáljunk arra a lacikonyha felé.
- Csak nem gondolod, hogy oda is beülünk majd lakmározni, utólagos fizetés kilátásba helyezése mellett. Tudod, hogy nem ad már nekünk kontóra senki a faluban még csak egy tojást sem.
- Ejh, ki tudja? Menjünk arra. Hallod? Ott dalolnak és muzsikálnak.
- Valami részeg paraszt.
- Én nagyon szeretem a részeg parasztokat nézni, kivált mikor összeverekednek. Az még szebb, mint a komédia.
S erővel arrafelé vonszolta a bátyját, ahonnan a kurjongatás hangjai jöttek.
A félfedelű lacikonyha alatt mulatott másodmagával egy difinyós betyárlegény. Egész viseletéből látszik, hogy nem erről a vidékről való. A keresztlábú asztal egészen az övé, meg a rajta végignyújtott rézfokosáé. Oda senki sem mer más letelepedni. Mert ez a vidékbeli legénység nagyon békeszerető. Ennek pedig a structolla a kalapja mellett hirdeti, hogy a folyam túlsó partjáról való, ahol csak a híres verekedők viselhetik a structollat, akiket senki le nem vert. Azért, akinek valami éhe, szomja van, csak nagy hirtelen igyekezzék megkapni, amiért idejött, s elkölteni a sátoron kívül állva. - A korcsmáros tűri a rakoncátlan vendéget, mert az kegyetlenül fizet, csak úgy repülnek a tarisznyából a tizes bankók. Nem csinál kárt a gazdának azzal, hogy egymagának lefoglalta az egész asztalt. - Éppen most dobta ki onnan a betyár az urasági hajdút meg a megyei pandúrt egymás után, akik ott mindenféle alkalmatlanságot csináltak.
Az a másik meg, akit eltűr még maga mellett, egy vén cigány, aki egy felállított hordó fenekére elhelyezett cimbalmán igyekezik utána verni azt a nótát, amit a betyárlegény elbúsultában eléje dalol:
Cigány asszony gunyhója,
Kigyulladt a hátulja;
Beleégett a vajdája
A vajdának a lyánya
A vajdának a lyánya
       Ihajja, hajja!
A drágalátos cigánypecsenye-illat csábítólag hívogatja a járókelőket. Egy nekigyürkőzött kövér termetű asszonyság süti azt azon frissen egy nagy rézüst sistergő zsírjában, megforgatva a kétágú villával, aztán egy kétfelé vágott garasos fehér cipónak a közepébe nyomva, úgy osztogatja a vevőknek. - Az öreg csaplárosnak elég dolga van a csappal, a bort, sert kimérni. A lacikonyha hátulja csak gyékénnyel van bedeszkázva, s annak a hasadékain keresztül kíváncsi gyerek-, lányhad kukucskál be a magánosan dévánkodó betyárra. ,,Nem szaladtok mindjárt?" - rivall az rájuk egyszer-egyszer, a fokost felemelve. Szaladnak is azonnal.
Az ifjú úri testvérpár megállt a lacikonyha előtt. Sok élveznivaló volt ott: a nyalka betyárlegény, az új nóta, meg az édes pecsenyeillat. Lehetett látni az arcaikon, hogy az nekik mind a három tetszik.
A betyárnak hamis szeme volt.
- Te diák! - kiálta Arnold báróra. - Gyere közelebb.
(- Hallod? Azt mondja nekem, hogy ,,diák!" - szólt neheztelve Arnold báró Czenczi baroneszhez.)
(- Ne fedezd fel magadat, hogy ki vagy. Maradjunk inkognitó: ez nagyon érdekes lesz.)
Arnold báró odament a betyárhoz.
- No, hát mit tetszik?
- Hát szereted-e, szógám, a cigánypecsenyét?
Csiklandós kérdés volt.
- Hát miért ne szeretném?
- Hát egy karafina bort be tudnál-e vágni?
- Az sem lehetetlen.
- Hát az a leánycseléd kicsoda ott veled?
(- Mondd neki, hogy szeretőd vagyok. Ez nagyon tréfás kaland lesz - súgá Czenczi baronesz a bátyjának.)
- Ez itt? - mondá Arnold báró. - Ez itt a nagyanyám.
Erre mind a ketten nevettek, a betyár is meg a kis baronesz is.
- Hát te még élcelni is tudsz? - súgá Czenczi a bátyja karjába csípve.
- Ej, hiszen te fügegyerek vagy! - mondá a betyár. - No, kerüljetek belül, aztán telepedjetek le az asztalhoz: én vagyok az az úr, aki fizet. No, ne féljetek semmit. Nem bántok én ilyen apró-cseprő csivatag népet, eszem azt a tátott szájú szenteteket!
Arnold báró még tétovázott; de Czenczi baronesz előretuszkolta.
- Te! Ez nagyon érdekes kaland lesz.
- No, csak oda beüljetek a szegletbe, ahol nem néz a szátokba ez a sok csőcselék. Szaladsz innen te gyezsepogyes! Hej, édes szülém (a betyár ezzel a címmel szokta megbecsülni a kocsmárosnét), cifra tányérba ennek a két selyemvendégnek azt a cigánypecsenyét; aztán fokhagymát is rá sokat, hogy meg ne ártson a gyönge termetüknek. Kend meg, bátyám uram, abból a jobbik borából egy karafinával. Te meg Ragyás, verd el a nótámat.
Minden parancsolat úgy ment, mint a zsinór. A betyár addig oda sem nézett, amíg a vendégei lakmároztak, csak rakta egyedül egymagában azt a táncot, amit senki sem tanít, csak úgy magától jön, a lassú is, a frisse is, ahogy a nóta a láb alá húzza.
Egyszer aztán nagyot ugrik, s megüti a fejével a sátor tetejét. ,,Kicsi nekem ez a ház! Kirúgom az oldalát!" No, hát most! Ki a legény a csárdában?
Azzal felkapja a fokost, megpörgeti a kezében.
A bámuló népség szalad szerteszéjjel.
Arra a betyár egészen csendesen visszamegy az asztalhoz, s rákönyököl a fokosára, s csendesen szól Arnold báróhoz:
- Hát kis öcsém, van-e neked szép írásod?
- Hogyne volna?
- Hát jó volt-e a bor?
- Ahol jobb nincs, ez a legjobb.
- Innál még, ha megtöltenék?
- De majd sok lesz.
- Sose sajnáld. No, te kislány, ugorj egyet. Hadd látom, mekkorát tudsz ugrani? Hozd tele ezt a karafinát frissen. Czenczi baronesznek végtelenül tetszett ez a tréfa. Ugrott is a palackkal, maga vitte azt a kocsmároshoz, s tartotta a csap alá. A betyár erre nagy csendesen mormogá Arnoldnak:
- Hát ahhoz értesz-e, gyöngyöm, hogy hogyan kell egy írásból valamit kivakarni?
- Ahhoz is értek.
- No, hát nézd, édes tubám - szólt a betyár, előhúzva a táskájából egy útlevelet, s kiterjesztve azt Arnold elé. - Innen kellene ezt a szót ni, szépen kivakarni, aztán a helyébe írni azt, hogy ,,Kolokát Péter". No, de itt a bor; húzz egyet belőle.
Szükségtelen volt. Arnold úgy volt nevelve, hogy egészen hiányzott nála az az erkölcsi érzék, ami különbséget tud tenni, hogy mi szabad, mi nem szabad. Amióta eszmélt, mindig azt tanulta, hogy csalni, hazudni, eltitkolni az embernek a mindennapi föladata.
- Hát aztán megtudnád-e ezt tenni, rubintom?
- Hogy ne tudnám? Ide vele.
- Hát akkor nesze ez a penicilus. Újdonatúj, most vettem: ezt is neked adom. Tudod már, melyik ágával kell vakarni? Aztán itt vagy egy üveg tinta meg egy réztoll. Mert hogy éppen olyannak kell lenni az egyik írásnak, mint a másiknak. No, hát csak csináld meg szép csendesen. Nem háborgat senki.
S hogy Czenczi baronesz se háborgassa a bátyját, a betyár elállta a leány útját nagy dévánkodva: ,,Hát te, gyönyörűséges kis porcelán babácskám, nem tanulnád-e meg azt az én nótámat: ,,Én a vajdát nem bánom!"?
De, sőt inkább az volt a legforróbb vágya Czenczi baronesznek, hogy azt a nótát eltanulja.
- No, hát dalold utánam, te kis éretlen aranyalma! Ide vigyázz, Ragyás:
Én a vajdát nem bánom,
De a lyányát sajnálom,
Piros bársony topánkája
Jól illett a lábára,
Jól illett a lábára,
       Ihajja, hajja.
Czenczi baronesznek, bár még kifejletlen, de szép csengő hangja volt, és igen jó hallása: az első eldalolásra már övé volt a nóta, s aztán együtt énekelte azt a parasztlegény férfias baritonjával. A párdalra sok nép összecsődült, s az Czenczi baronesznek nagyon tetszett.
(- Nézd, a kis baronesz a betyárral együtt dalol a lacikonyhában! - mondogatták egymásnak nénémasszonyék, s nagyot szörnyűködtek rajta.)
A legény fel is magasztalta érte.
- Ejha! Húgám! Hiszen te olyan csinosan dalolsz, hogy beválnál komédiásnénak a debreceni nagy színházba.
Ezt a bókot begyébe is szedte a kis baronesz.
Arnold báró azalatt vakargatta ki szépen a betűket az útlevélből: senki sem ügyelt rá.
A nótának rendesen tánc a vége. A vén Ragyás a lassú tempóból a frissbe ment át; a betyár elkezdte először egymagában járni, ahogy szoktuk elbúsult jókedvünkben, elébb csak a cigánynak, aztán szétnézünk, s akit legközelebb kapunk, kisleány vagy kövér dajna, úrhölgy vagy szolgáló, megragadjuk, megforgatjuk, hát ő is úgy tett a kis baronesszel, a könnyű alak csak úgy repült a két kezében. Czenczi baronesznek ez még a nótánál is jobban tetszett. Olyan animóval járta, mint akármely falusi nimfa. Utoljára, mikor már a parasztlegény abbahagyta a táncot, s rágyújtott egy új nótára, akkor Czenczi baronesz egymagában járta, csípőre tett kézzel. Nem tanulta ő soha ezt a tancot, de talentuma volt hozzá, s aztán maga a nóta diktálja azt a láb alá, a nyoszolyónóta, amit parasztlakodalmon dalolnak:
Hopp itt a tisztán!
A padló deszkán,
Nem leszek többet
Nyoszolyóleány;
Nem ülök többet
A vőfély mellé!
Ha leszek, leszek:
Menyasszony leszek;
Ha ülök, ülök
Vőlegény mellé!
A komédiabódéból éppen akkor jött ki a közönség.
- Jézuska moje! - kiálta fel a tót honoráciornő elszörnyedve. - Ott táncol a betyárral a lacikonyhában! De már ezt megyek megmondani az anyjának.
Arnold báró ezalatt elkészült az útlevéllel. Ügyesen végezte. Gyakorlott szem kellett hozzá, hogy észrevegye azt a kis hamisítást.
A betyár fél szemmel odaügyelt.
Mikor látta, hogy a munka készen van, otthagyta a táncosnéját, s odament az asztalhoz.
- No, öcsém, hát készen vagyunk? Mi?
- Itt van.
- Jól van. Hát már most igyunk még egyet egymás egészségeért.
- Nem kell több bor.
- No, de már az én kedvemért. (Nyilván nagyon le akarta itatni a gyermeket.)
- Én a Poncius Pilátus kedveért sem iszom, ha nekem nem tetszik.
- No, hát akkor, édes szógám, kotródj innen a sátorból. Mert ha mindjárt mégy, hát szép lassan elmehetsz, de ha nem mégy, hát annál hamarabb kinn leszesz.
S minthogy Arnold báró nem szándékozott rögtön hasznára fordítani az intést, a betyár hirtelen karon ragadta, s olyan hirtelen kilökte a lacikonyhából, hogy mire az körülnézett, már kinn volt. Azután a húgát is utánapenderíté úgy, hogy az egyenesen odarepült a bátyja keblére.
- Semmirekellő gaz parasztja! - dühösködék Arnold báró. - Ha hátulról nem támadt volna meg, a gyomrába döftem volna ezt a tollkést. Infámis, cudar, bitang, betyár!
Akadtak jószívű emberek, akik fejébe tették a földre esett kalapját, s aztán barátságosan eltávolították mind a kettőjüket onnan. Arnold különben képes lett volna visszarontani, s összeverekedni a betyárral. Aztán szépen útbaigazították őket, hogy csak menjenek haza a kastélyba.
Arnold báró még útközben sem tudta elfelejteni a megbántást.
- Csak el ne adtam volna a pisztolyom, most agyonlőném a gazembert.
- Óh, kár volna érte, olyan jó táncos, hallod?
- Táncoljon az akasztófán!
- Azt mondta nekem, hogy beválnék a debreceni színházhoz népszínmű-énekesnőnek. Hej, de nagy kedvem volna hozzá. Hogy el tudnám dalolni: ,,Én a vajdát nem bánom!".
S aztán végigdalolta az utcán pacsirtahangjával a most betanult csárdai dalt; s mikor odaért, hogy ,,Piros bársony topánkája, Jól illett a lábára", nemcsak maga rakta meg a táncot, hanem bátyját is kényszerítette rá.
Valljuk meg az igazat, hogy hol a bátya támogatta a húgát, hol a húga a bátyját. Be voltak csípve mind a ketten erősen. Nem is találtak mindjárt egyenesen haza: előbb egy kissé elkellett kódorogni a baromvásárba, aztán felmenni a Kálvária dombra, s onnan apróbb-nagyobb kavicsokat hajigálni le a háztetőkre oda alant, mikor aztán ezért a parasztok felzúdultak, s botra kaptak, hogy a kihágást elkövetőket jól ellazsnakolják, akkor célszerű volt megfutamodni, s aztán árkon, bokron keresztül a túlsó falu végére kerülni, úgy jutni el a künn fekvő kastélyba. Akkorra már be is alkonyodott szépen.
A méltóságos báróné éppen akkor érkezett haza az útról, Diadém úr kíséretében. Nem lehetett tőle észrevétlen beosonni, mert meglátta a hazaérkezőket.
Alkalmasint útközben beszélt már a honoráciornővel, mert rettenetesen villámló szemekkel tekinte a gyermekek felé. Arnold mar jól ismerte ezeket a villámokat, s ennélfogva igyekezett magát lőtávolban tartani, meghúzódva egy oszlop mellé; hanem Czenczi baronesz odafutott szeleburdian a mamájához, s nyakába ugorva, megcsókolta az ajkait egész őszinte örömmel, az is őtet vissza: ahogy két komédiásné szokott összecsókolódni, aki egymást egész nap mindig szólja, szapulja, de ha összekerül, öleli, csókolja.
A csókok júdáscsókok voltak: elárulták a fokhagyma- és borillatot. A báróné félrekapta a fejét.
- Ah, friponne! Qu'elle sent d'oignon!
S megtörülte a leánya csókjától a száját.
- Mais tu es grise! (Észre kellett vennie, hogy a leány pikós.)
Czenczi erre nagyot nevetett, s félreugrott.
- Elle a du chic, la petite! - szólt erre mosolyogva a báróné Diadém úrhoz.
Meghatva, hogy a mama franciául szól Czenczihez, Arnold is elődugta a fejét az oszlop mellől; franciául nem szokott a mama haragudni. Hanem amint az ő borzas fejét megpillantotta, egyszerre át is fordította a társalgást németre a báróné, öklét mutogatva Arnold felé.
- Wart Kerl! Du Lump! Heut sollen Reitgerten feil sein!
Azzal karját Diadém úréba akasztva, fellibegett a lépcsőkön. A termete még mindig oly ruganyos volt.
- Szépen vagyunk! - mondá Arnold a húgának. - Most beszéli az inas, hogy a falu végén ott leste a mamát a Babiagoráné, s mindent elmondott neki rólunk, ami a komédiabódéban meg a lacikonyhában történt. Ma nagyon megvernek. Pedig anélkül is olyan a fejem, mint egy kas.
- Ne félj semmit. Kivágom én magunkat. Eredj, mosdjál meg, s igyál sok vizet. Aztán majd érted megyek, ha készen leszek.
- Mivel akarsz készen lenni?
- Mivel? Golyhó! Ne félj te semmitől. Kihazudom én még a szenteknek a fogait is a szájukból. Magamra veszek én mindent.
- Annál rosszabb rám nézve, mert a mama olyankor azt mondja, hogy te vagy a nemes lelkű, s én vagyok az, aki minden rosszra ráveszlek.
- No, csak eredj, igyál vizet. Én addig kifőzök valamit. Csak aztán engemet hagyj beszélni, te bele ne szólj, akármit mondok. Czenczi betuszkolta Arnoldot a szobájába, maga meg visszafutott az előtornácba.
A vén kapus kullogott felfelé a lépcsőn.
- Levelei jöttek a mamának? - kérdé, elállva az útját.
- Igenis. Szolgálatjára - felelt a kapus, s előszedegette a táskájából a báróné távolléte alatt érkezett leveleket.
- Phü! - fújt rájuk Czenczi - hogy akarja ezeket ilyen pipafüstösen bevinni a mamához? Az mind a fejéhez veri magának. Várjon, mindjárt hozok egy kis otkolont.
Azzal befutott a báróné öltözőszobájába: felkapta a toalettasztalról a kölnivizes üvegcsét, a báróné eleget kiabált rá: ,,Mi kell? Hova szaladsz a kölnivízzel?", de nem kapott tőle választ, olyan hirtelen kifutott megint.
A kapus ezalatt bejött már az előszobába. Czenczi kikapta a kezéből a leveleket, s elkezdte azokat szakértő vizsgálattal osztályozni sorba: ,,Ez váltóóvás, ez is váltóóvás, ez masamódkontó, ez a fehérneműs sürgető levele, ez az ékszerész fenyegető levele, ez a fiskálistól jön" stb., ismerte ő azokat már a borítékjaikról. Ezeket a mama mind felbontatlanul fogja a papírkosárba dobni. Végre egy örvendetes levél akadt a kezébe.
- Ah, ezt a bárópapa írja!
Rálehetett ismerni a szörnyeteg írásjegyekről, de még inkább a pecsétről. Opatovszky Kornél mindig aranyos spanyolviaszkot használt, s a címere nagyon ismeretes volt.
- Ennek már kell az otkolon, mert ezt a mama elolvassa.
Czenczi végigöntötte a levelet illatszerrel.
Ezt ő anyjának egy hajdani komornájától tanulta el.
Az illatszertől az egész levél egyszerre átlátszóvá vált, s ha akkor az ember a levelet a tükör felé tartja, szépen elolvashatja a java tartalmát. Pár perc múlva az illatszer elpárolog, s nem hagy maga után semmi nyomot; a betűk tintája nem fut szét benne, mint hogyha víz éri.
- Várjon, a mama éppen öltönyt vált - mondá Czenczi a kapusnak. Azalatt a tükör elé lépve, annyit olvasott ki az átlátszóvá tett levélből: ,,Ma éjjel megérkezem. Lesz pénz elég". Neki is elég volt ennyi.
Visszatette a levelet a többiek közé a kínaezüst tálcára.
- Várjon. Most nincs itt se inas, se szobaleány, majd bejelentem a bárónémamánál.
Azzal az illatszerből a saját tenyerébe is töltött, s megmosta vele az arcát, aztán szép nyugodtan visszavitte a báróné öltözőjébe.
S még egészen vakmerően odaállt eléje, s azt kérdezé tőle:
- No! Elég jó szagú vagyok már?
A báróné kegyetlen szemforgatással mondá:
- Hiszen várj csak! Majd rendelek én nektek mindjárt tormát, annak lesz jó szaga. Hívd csak ide a bátyádat is. Czenczi egyik vállát a másik után felrántva, s a csípőit riszálva, trallázott tovább, végigdalolva a termeken: ,,Én a vajdát nem bánom".
- Beviheti már a leveleket a mamához - veté oda, elhaladtában a kapusnak.
Aztán átszökdécselt bátyja szobájába.
- Itt vagyok. Készen vagyok. Ne félj semmit. Rendben minden. Ma nem kapunk ütleget és sötét szobát, hanem csókot, sokat. S ami annál is több, még vacsorát is.
- Óh, be nagy bohó vagy!
- De nem vagyok: egészen okos vagyok. Ma úgy viseltük magunkat, hogy azzal dicsekedni lehet. Te ne szólj semmit. Te csak hallgass. Most add a karodat, s csinálj büszke, önérzetes képet; lépj föl biztosan. Aztán majd mikor én beszélek, alkalmazd az arcodat ahhoz, amit én mondok: mutasd, hogy meg vagy rettenve, azután meg érzékenyülj el; majd megint szedd össze magad, és mutass elszánt bátorságot; mikor meg engem sírni látsz, törölgesd te is a szemedet.
- Jaj, hagyj nekem békét...
- Ugyan, légy férfiú! Te gyáva! Legalább mikor más is lát.
- Hiszen éppen az bánt, hogy más is lát. Nem szeretem, ha idegen jelenlétében vernek meg.
- De nem vernek meg. Diadém is ott lesz. Annál jobb. Két embert sokkal könnyebb bolonddá tenni, mint egyet. Mentül nagyobb a társaság, annál könnyebb valamit elhitetni.
- De én ki nem állhatom azt az embert.
- Nekem pedig ideálom. Milyen szemtelen tud lenni! Milyen jól illik ez egy férfinak! Ha én nagyleány volnék, bele tudnék bolondulni. - No, hát gyere. Meglátod, hogy ma olyan komédiásné leszek, hogy mellettem mind valamennyi elbújhat Debrecentől a Port-Saint-Martinig.
A társalgóba belépő testvérpár csakugyan ott találta már Diadém urat a bárónémama társaságában.
A báróné a mozaik táblájú asztal előtt ült, előtte az odavetett lovagvessző; a bankár pedig a kandalló előtt állt, kétfelé vetett lábakkal, és szivarozott.
Czenczi baronesz előkelő mosolygással üdvözölte először a házibarátot, azután a mamát. S azzal mindjárt belépett ,,in medias res".
- Hát akarod, mama, hogy elbeszéljek neked egy igen érdekes eseményt, ami ma kettőnkkel történt?
- Nagyon kíváncsi vagyok rá.
- Azt előre is megmondom, hogy egy olyan embernek az életéről és haláláról van szó, aki minket mindnyájunkat egyenlően érdekel, sőt mondhatnám: tiszteletünkben részesül.
- Ugyan ki lehet az?
- A bárópapa.
- Ah!
- Igenis ő az, aki ma éjjel haza fog érkezni, még pedig nevezetes összegekkel; de aki a mi közbelépésünk nélkül ma éjjel ott feküdnék meggyilkolva és kirabolva az útfélen.
A báróné meglepetve tekintett Diadém úrra.
- Ez kezd érdekes lenni - mondá Diadém úr, egy új szivart véve elő a tárcájából, s meggyújtva azt a réginél; aztán megkínálta a bárónét a tárcájával, az is kivett belőle egyet, és rágyújtott.
- Kérek én is egyet! - szólt Czenczi baronesz, s azonnal elfoglalt egyet a havannák közül, leharapta a végét, s rágyújtott a Diadém úr szivartüzénél.
- De majd nem tudsz beszélni, ha szivarozol - mondá a báróné.
- Csak ezt a fokhagyma haut goût-t akarom egy kissé neutralizálni - szólt Czenczi baronesz, kettőt-hármat szíva a szivarból, s aztán odanyújtá azt Arnold bárónak.
(- Hagyj békét - suttogá Arnold -, anélkül is úgy kóvályog a fejem.)
(- Hallgatsz mindjárt? S szívod szépen ezt a szivart? Állj oda a kandallóhoz Diadém mellé, s dugd te is a két kezedet a hátulsó zsebedbe, úgy, mint ő.)
- S szabad kérdeznem, hogy hogyan jutottál te ennek a nagy veszélynek a tudomásához?
- Igen véletlenül és egyszerűen. Mi ketten Arnolddal kisétáltunk délelőtt...
- Megállj elébb! Mit nevezesz te délelőttnek?
- Azt az időt, amikor még az ember nem ebédelt.
- Akkor tinektek egy hét óta folyvást délelőtt van.
- Ejnye, hat már ezt is kifütyörészték? Hát már ehhez kinek mi köze van?
- A szakácsnak, lelkecském. Én átadtam neki a két hétre való konyhapénzt, mikor elutaztam, s ti kicsaltátok tőle a második hétre való pénzt.
- Csak én magam csaltam ki! Hát ez meg így volt. Itt a palotánk kapujában roskadt össze egy szegény kivándorló honpolgár végkimerülésben. Vigasztalanul hevert ott, s egyetlen neje kétségbeesetten tépte fölötte a haját. Két gyermek volt az ölében, egy a hátán. Azok közül az egyik sánta volt, a másik vak, a harmadik néma. ,,Szegény nyomorultak!" mondám én testvéremnek. ,,Segítsünk rajtuk. Kérjük ki a konyhapénzünket a szakácstól, s adjuk át ezeknek. Inkább koplaljuk meg azt magunk! Hiszen mi csak megélünk valahogy saját nagy dominiumunkban." És úgy történt. Óh, ha láttad volna azokat a meghatott arcokat, amikkel a nyomorultak alamizsnánkat fogadták! Óh, ha hallottad volna azokat az áldásokat, amiket reszkető martírnő és három árvája rebegett felénk! (Valósággal hullottak a könnyei Czenczi baronesznek.)
- Te! A néma is?
- Eh, te szívtelen vagy! - mondá Czenczi, s azzal odament a mamához, durcásan kirántotta a mama zsebéből a zsebkendőt (a magáé ki tudja, hogy veszett el?), megtörölte vele az orrát, a szemeit, s megint visszadugta a mama zsebébe, ahogy szokás.
- Mármost nem mondom tovább. Ha koplaltunk, hát az is a miénk volt.
- De a szakács nem azon a véleményen van, mert ő is veletek koplalt, s már el akart szökni a háztól.
- A gyáva! Hát nem tudott magán segíteni?
- No, hát jól van. Délelőtt volt, ti ketten Arnolddal kisétáltatok, és hová?
- A vetéseket megtekinteni. A tiszttartó azt mondta, hogy az utóbbi fagy nagyon megártott a rozsnak.
- Pompás leány! Én még sohasem tudtam annyira vinni, hogy meg tudjam különböztetni, melyik a rozs-, melyik az árpavetés.
- Ezt csak a gyakorlat által szerzi meg az ember magának - mondá Czenczi baronesz, fölöttébb fontos arckifejezéssel.
- No, hát aztán? Elfagyott a rozs, vagy nem fagyott el?
- Ez csak a későbbi fejlődés stádiumában lesz megállapítható. Egyelőre semmi komolyabb aggodalmakra nincsen alapos okunk.
- Azután! Hát azután?
- Azután visszatérünk a székvárosba. (Falu volt ugyan.) Útközben hangos üdvözlés hatotta meg füleinket. A derék nagykereskedő, Rokomozer állt künn a műterme bejáratánál.
- Értsd: boltajtó.
- Mély tisztelete jeléül még a karszékéből is felkelt előttünk.
- Most mondtad, hogy állt.
- Hát hiszen éppen azért állt, mert fölkelt. De ugyan, kérlek, mama, ne légy oly kicsinyes! Itt nagy dolgokról van szó. Életről, halálról és pénzről. Ha te ezeket nem akarod meghallani, hát itt hagyunk, aztán csinálj amit akarsz.
- Jól van, jól. Hát csak beszélj, mit mondott a Rokomozer?
- Elénk jött titokteljes ábrázattal. Kért, hogy térjünk be az atelier-jébe, igen komoly közlenivalója van velünk. Én azt mondtam Arnoldnak: Eh, mit? Hisz ez egy tisztességes ember: nézzünk be hozzá. Mit vétünk vele a rangunk ellen? És bementünk. - A jó ember örömében egy tál maceszt tett elénk. Mi nem akartuk elrontani a kedvét, s egy csipetnyit megkósoltunk belőle. Akkor a derék férfiú minden alkalmatlan személyt eltávolítva a teremből, így suttogott hozzánk mély gordonkahangon: ,,Tudják már méltóságtok, hogy a méltóságos báró úr ma hazaérkezik?" - Mi meg voltunk lepetve: nem tudtunk róla semmit. ,,Úgy éljek száz esztendeig, amilyen igaz - folytatá a kitűnő ember -, ma kaptam a levelet, melyben tudósít róla, hogy ne nyugtalankodjam: az az ügy, mely oly égetővé vált, az ő mai hazaérkezése után azonnal ki lesz egyenlítve. Ő meg fog felelni a kötelezettségének."
A báróné és Diadém úr egymás szemei közé néztek. Ez nagyon közel jár az igazsághoz. Holmi lejárt váltók históriája. Egy tizenharmadfél esztendős kisleány hogy találna ki magától ilyeneket?
- Jól van, jól, no. Ezt nem szükség tovább magyaráznod, te papagáj! - szólt közbe a bárónémama.
Czenczi ártatlan képet csinált.
- Hát tudom is én, hogy miről lehet szó? Én csak azt láttam, hogy Rokomozer nagyon meg van indulva, és végtelenül érdeklődik a bárópapa iránt. - ,,Mert hát látja, báró úr - ezt már nem nekem mondta Rokomozer, hanem az Arnoldnak - mostanában nagyon sok veszedelmes csőcselék kóborol itt ezen a mi vidékünkön. - Amióta a zsandárokat elvitték, s aztán egy esztendőre a régi vármegye-urak visszakerültek, akkor megint odább mentek, akkor idejöttek ezek a sem ide, sem oda urak, akik csak adót egzekválnak, egyébre nincs gondjuk; hát azóta bizony azt sem csodálnám, ha egy éjjel a háztetőt ellopnák a fejem fölül!" - No, hát azt az Arnold érti, én nem vagyok beavatva a politikába.
Arnold báró csak úgy merengette szemeit, hogy micsoda nagy beavatott politikus lett őbelőle egyszerre!
- ,,Pedig hát a méltóságos bárópapa rendesen éjjel szokott utazni, nappal nem szeret a nagy meleg miatt. Itt pedig a nagy erdőkön keresztül igen könnyen érheti az embert valami veszedelem. Hát nézze csak a baronesz - ezt már megint énhozzám beszélte a Rokomozer. - Az elébb, alig két órával ezelőtt, volt itt nálam az az alföldi tündér vagy micsoda? No, tudja, az a komédiámé, ki itt a bódéban szólót táncol. Kérdem tőle, mi tetszik, szép kisasszony? Mivel szolgálhatok? Azt mondja: adjak neki egy font puskaport, aztán meg gyutacsot és nro 3 göbecset.
- Minek magának, szép kisasszony, a puskapor, gyutacs meg göbecs? Nem szabad most őzekre vadászni, vadászati tilalom van. Kit akar meglőni vele? - Azt felelte hogy holnap útra készül a trupp, meg akarják tölteni a pisztolyokat, attól félnek, hogy valaki kirabolja őket az erdőben. - Sohasem hallottam én, hogy komédiástruppot kiraboltak volna életemben; hanem ellenben annál többször hallottam, hogy az ilyen csavargó, szemfényvesztő csőcselék maga van összeköttetésben mindenféle rablóbandakkal és orgazdákkal. Ezt elhihetik a Rokomozernek, mert ebben a Rokomozernek sok tapasztalása van."
A báróné és Diadém úr csodálkozva néztek egymás szeme közé. Tud ez a leány valamit, vagy csak képzelete leli meg hazudás közben a igazat?
- ,,Én azt hiszem - mondá Rokomozer -, hogy ebből a lőszervásárlásból valami gonosz merénylet kerül ki a méltóságos papa ellen, aki az éjjel fog hazaérkezni." Tudod mit? - mondtam én erre Arnoldnak - nekem van egy jó gondolatom. Főzzük le azokat a komédiásokat. A terv két perc alatt készen volt. Hanem ehhez valami pénz is kellene, mondám Rokomozernek. S a tiszttartónk, akinél a pénztárunk áll, most nincs idehaza. Szükségünk lesz e tervhez öt forintra.
Arnold már közbe akart szólni, hogy hiszen csak egy forint volt! De Czenczi egy tekintettel elnémította, a szemei azt mondták: ,,Hát rabatt nélkül hazudjam én nektek annyit!"
- ,,Adjon nekünk holnapig kölcsön öt forintot, Rokomozer." Az öreg csak fejét lógázta, s a két kezét a kaftánja két ujjába dugta. El nem tudom képzelni, mi kétsége lehetett, hogy kívánságunkat teljesítse. A büszkeség pírja elfutotta arcomat. ,,Jó! Tudom, hogy mi kiskorúak vagyunk, adósságokat nem csinálhatunk. De ne aggódjék ön, a pénzét megkapja holnap: ime addig itt hagyom önnél zálogba a fél függőmet, ami megboldogult nagyatyámtól rám hagyott családi emlék, aki spanyol grand volt és guadalaxarai herceg. Ezt bizonyára nem fogom itt hagyni veszendőben. - Erre a biztosítékra aztán rendelkezésünkre bocsátá a kívánt összeget. Mi abból legelőbb is egy csinos mellcsatot vásároltunk a megnyerendő művésznő számára.
- Úgy megy neki, mintha könyvből olvasná! - dörmögé halkan maga elé a báróné.
Czenczi baronesz fidélis hányivetiséggel folytatta tovább.
- Tervünk a legpompásabban sikerült. Amíg én a foyerben a művésztársulat impresszárióját foglaltam el, lekötelező nyilatkozatokkal művészi remeklései iránt, sőt azzal is felbiztattam, hogy ki fogom eszközölni a méltóságos papánál és mamánál, hogy saját udvari színházunkban is bemutathassa rendkívüli produkcióit...
- Nem hágy ki semmit... - mormogá a báróné.
- Azalatt Arnold gentlemanlike modorban felment a kulisszák közé s ott egy perc alatt úgy meghódítá az alföldi tündér szívét, hogy az semmi titkát nem bírta előtte többé megőrizni.
De már itt Arnold csakugyan tiltakozni akart. Ekkora szeladonnak nem akarja bemutatni magát - a mama előtt; Czenczi azonban észrevette a dolgot, s odafutott hozzá, dévaj nevetéssel megakadályozva őt, hogy valamit mondjon.
- No, csak ne piruljon el, édesem, nem kell begyeskedni! Hiszen terv szerint történt. (Közbe ne szólj, te ostoba, mindent elrontasz!)
Aztán ott maradt mellette, s fogva tartotta a kezét.
- A kis művésznő bizony megvallott Arnoldnak annyit, hogy őneki van egy kedvese, aki őket mindenütt kíséri. Tulajdonképpen parasztlegény, bizonytalan keresetmóddal, de akinek azért mindig van pénze elég. Az pedig most ott iszik és mulat a lacikonyhában. - Nekünk elég volt annyit megtudnunk. Ez az! A rabló. Ennek a számára vásárolták a lőszert. Ez akarja a papát az éjjel az útban kirabolni. - A mama nincs itthon, a tiszttartó beteg, itt nekünk kell gyorsan és erélyesen cselekednünk. Mit tegyünk? Fogassuk el, azt a gyanús embert! Keressük fel a vásárban a pandúrt meg a hajdút. Keresztül-kasul jártuk mi az egész vásárt, de nem találtunk mi se pandúrt, se hajdút. Utoljára rátaláltunk mind a kettőre. Ott ittak mind a ketten a lacikonyhában együtt a betyárral. Az pedig előbb leitatta őket, azután kidobálta a félszerből holtrészegen mind a kettőt.
- S ezek mind a valószínűséghez közel álló dolgok.
- A betyár ott táncolt, danolt, dorbézolt aztán egyedül, magában a sátor alatt, s hetykén hívogatta ki a szájtátó legénységet, hogy no, hát ki áll ki vele egy szál fokosra, aztán meg a bámészkodó leányokat, hogy ki mer vele egyet táncolni! Minket leigézve tartott az a gondolat, hogy, ime, ez azon ember, aki a mi drága atyánk életét fenyegeti. Én Arnoldra tekintettem. Elborult arcán olvastam a gondolatokat. ,,Menjünk oda hozzá!" mondánk csaknem egyszerre. ,,Én ezt az embert lefőzöm és leitatom" - mondtam én. ,,Én pedig leütöm, ha az neked nem sikerül!" - mondá Arnold. (Fújd fel egy kicsit magadat! - súgá neki, a lábára lépve.)
- Nos, azután? - szólt a báróné, aki már kezdett jókedvre derülni.
- Hát azután az lett belőle, hogy én előbb megkísérlettem a vad embert nyájas leereszkedéssel meghódítani.
- Táncoltál is vele?
- Ha azt láttad volna! Ejh, de pompásan táncol. Csupa tűz, csupa erély! Azt hiszem, hogy egészen meghódítottam a fickót. Hanem az a másik dolog nem sikerült. A leitatás. Hiába hozattam neki egész batteriaszámra a palackokat: nem bírtam eláztatni. Ekkor Arnold így szólt: ,,Most már rajtam a sor: férfi dolga a többi", s ezzel merészen nekiment a betyárnak, belékötözködött. Utoljára birokra keltek. Ah, ha láttad volna Arnoldot, milyen volt a küzdelemben, egy hős, minden izma csupa acél! Kifacsarta a betyár kezéből a fokost, s azzal olyat vágott neki a karjára, hogy az bénultan esett alá. A veszedelmes betyár a mai éjszakára képtelenné van téve, hogy drága atyánkat megtámadhassa, hős fiának merész föllépése által. - (Dicsekedjél hát magad is egy kicsit, no!)
- Brava, bravi, bravissimo! - tapsolt a báróné kacagva, s ledobta az asztalról a lovagvesszőt.
- S ládd, ezt mi mind tőled örököltük! - mondá nemes pátosszal Czenczi. A báróné nem tudott hová lenni kacagtában.
- Mit? Te! A bátyád acélizmait vagy te a hazudozási talentumodat?
- Mindkettőt, édes mama! - szólt Czenczi, odavetve magát anyja keblére, s átölelve annak a nyakát, s összecsókolva arcát és ajkait.
- Semmirekellők! - mondá a báróné. - Elmehettek előlem. Most aztán aludjátok ki a mámort. Majd ha az apátok megjön, lehívatlak a vacsorához.
- No, hát ugye, hogy megjön a papa? Nem hazudtam semmit. Nyújtsd karodat, Arnold. A szieszta után, ha a szupéhez való toalettemmel kész leszek, jöjj át értem, és vezess le.
Czenczi baronesz nagyon sokat adott az etikettre.









Jókai Mór: Akik kétszer halnak meg


A bárópapa
A két gyermek, amint kiszabadult a családi törvényszékből, szaladt fel a második emeletbe. Ott voltak az ő szobáik: együtt a nevelőikével, amíg ti. nevelőik voltak, akik azonban minden évben kétszer-háromszor változni szoktak; azazhogy megszöktek.
Czenczi baronesz, amint az anyja ajtaján kiszökött, azonnal elkezdett fütyölni, s ezt folytatta még a bátyja szobájában is.
- Ugyan, kérlek, ne fütyülj! - mondá neki Arnold.
- Nem tetszik?
- Fáj a fejem. Le akarok feküdni.
- Hát feküdjél.
- Eredj te is a magad szobájába.
- Minek?
- Hisz azt mondtad, hogy toalettet akarsz csinálni.
- Óh, te, bolond, mintha nem tudnád, hogy mihelyt egy új ruhát kapunk, a régit rögtön eladjuk a handlénak. Nincs énnekem két öltöző ruhám egyszerre soha.
- No, hát csak eredj innen mégis, kérlek. Szeretnék...
- Mit szeretnél?
- Egy nagy követ kötni a nyakamba, s aztán a Vágba ugrani vele.
- Hahaha! Ez nagyon jó. S ugyan miért, kis kedveském?
- Megunta testem-lelkem ezt a rettenetes, örökké tartó hazudást.
Czenczi még nagyobbakat kacagott erre a szóra.
- Óh, milyen kedves vagy! Hát nem arra tanítottak bennünket, amióta a szemünk kinyílt, szakadatlanul? A cselédek, hogy mit hazudjunk a mamának? a mama, hogy mit hazudjunk a papának, a látogatóknak, a cselédeknek? Nem hazudtak-e nekünk örökké? ha nem akartak valamit adni, azt elvitte a macska! ha el akartak hallgattatni: jön a mumus! ha tanítani akartak: jön a Mikulás! Az egyik nevelő nagyokat hazudott a zsidók történetéből, s azt akarta, hogy higgyük el neki, a másik még nagyobbakat hazudott a római istenek történetéből, s az is úgy tett, mint aki komolyan veszi a dolgot. Aztán megtanítottak bennünket, hogy mit mondjunk ennek meg annak az embernek, hogy meg ne tudja az igazat. - Aztán szidták egymást kölcsönösen, hogy hazudik a paraszt az ispánnak, az ispán a zsidónak, a zsidó mindkettőnek, a doktor mindháromnak, a fiskális mind a négynek s a szép asszony mind az ötnek! Hiszen rendes mesterség ez, mint a vízivás; csak arra kell vigyázni, hogy meg ne ártson.
- No, én meg vagyok tőle csömörülve, s inkább volna kedvem vályogot vetni a cigányokkal, térdig a sárban, mint ehhez az élethez.
- Nagyon hamar meguntad, kedveském. Hidd el nekem, hogy olyan jó az, az ember annyit mulat rajta. Hanem persze nem olyan hűlt pofa kell hozzá, mint a tied, akiből az első rátekintésre meglátják, hogy az most hazudott, hanem úgy kell azt adni, ahogy én tudom; - tudod, ahogy tinálatok, fiúknál a vívást tanítják, hogy nem kell az embernek a szemét meghunyorítani, nem kell az arcát félteni a vágástól, hanem mindig kitalálni, hogy hol hagyott az ellenfél valami rést, ahol oda lehet neki vágni? hát látod, az énnekem éppen olyan gyönyörűség, mint teneked a kardvívás: csakhogy sokkal nemesebb szenvedély.
- Már úgymint a hazudás?
- Hát persze. Te az egyikben vagy kitűnő, én meg a másikban. Látod, a szegény bárópapa, ő mind a kettőben olyan ügyetlen, - hanem azért mégis teszi mind a kettőt.
- Ugyan ne szóld meg hát az apánkat!
- No, nézd! Egyszer mondok igazat, s azért is megneheztelsz. De hisz azt mindenki tudja, hogy a bárópapa nem ért az elsőhöz, azért mégis mindenkit provokál, s akkor megszabdalják, nem ért a másodikhoz, azért mégis mindig teszi, s mindig rajta kapják.
- Eh! Én nem szeretem, hogy ha előttem így beszélsz róla.
- Jól van, no. Jámbor tízparancsolat-evő! Hát beszéljünk a bárópapáról nagyobb tisztelettel. Vajon milyen képe lesz neki ma megint? Ráismertünk-e egyszerre, ha elénk toppan? No, mert tudod, valahányszor beáll hozzánk, mindannyiszor más-más ábrázatot hoz ide. Minden alkalommal gazdagítja a fényképalbumodat egy új fölvételével, amik közül egyik sem hasonlít a másikhoz.
Czenczi baronesz felkapta az asztalról az ott heverő meglehetősen kopott fényképalbumot, s elkezdte annak a képeit sorba mustrálgatni.
- No, ilyennek mint ez a legelső, még én nem ismertem. Ezzel az ulánus tiszti jelmezzel. Kíváncsi vagyok arra az ellenségre, akit a papa valaha megkergetett. - A fotográf reszkethetett, amíg őt levette! Ettől a két felfelé hegyesített bajusztól. Huh! Már itt ezen a második képen egy csepp bajusza sincs, hanem ahelyett két oldalt hosszan leeresztett côtelettes-jei: igazi angol. A fél szeme elé csíptetve a monocle. How do you do, sir? Tako, tako, gyekujem peknye! Ezen a harmadik figurán már megint à la Henri IV. spanyolszakállal, keresztbe álló bajusszal, felfelé csavarintott üstökkel, lovaglócsizmákban, ostorral a kezében. Akkor vesztett olyan sokat a turfon. Igazán van oka ra ilyen büszkén feltartani a fejét. - No, erre az alakjára már én is emlékszem ezzel a felkunkorított bajusszal, a haja közepén elválasztva. Milyen epedő mosollyal tekint ki a világba. Kezében a felnyitott könyv, amiből olvas. - Akkor volt ez, amikor azt a szép táncosnét idehozta magával, s azt akarta, hogy a mama fogadja meg társalkodónéjának. - No, hiszen erre a képére nagyon jól fogsz emlékezni te is: ahol magyar gavallérnak van öltözve; pitykés dolmányban, darutollas kalap a szemöldökére lenyomva, a két bajusza hegyesen szétáll, mint két patkány farka. - Ez meg akkor volt, mikor el akartak válni a mamával egymástul; aztán azon civakodtak, hogy melyikünk melyiknek maradjon? A bárópapa minden áron téged akart magával vinni, a mama meg nem akart odaadni. Egy darab ideig egymás keze közül ragadoztak ki bennünket, kiabáltak, szitkozódtak, az egyik a kezednél, a másik a lábadnál fogva húzott magához, én eleinte sírtam, azután meg nevettem: utoljára a mama megharagudott, kilökte a bárópapát a szobából, s aztán mind a kettőnket utánadobott, hogy vigyen magával, akkor aztán a bárópapának egyikünk sem kellett; ott hagyott, megint nem láttuk egy esztendeig.
- Óh, milyen gonosz nyelved van.
- Van biz énnekem még gonoszabb is. Azt is tudom, hogy a bárópapának még a névaláírása sem ugyanaz egyik esztendőről a másikra, hol a régi, hol az új nevét használja. Néha mindkettőt együtt, azok mellé majd az igazi keresztnevét, majd meg a magyarosítottat; a vonásai, a kézirata, a neve után kanyarított cifra mindig változnak; úgyhogy mar hivatalosan ki van rá mondva, hogy az aláírását csak úgy fogadják el hitelesnek, ha a címeres gyűrűjével, amit mindig az ujján hord, odanyomtatja utána a pecsétjét.
- De hát te hol szedted össze mindezt?
- Hát a mamának volt egy kedvenc szobalánya, az beszélte nekem. Annak meg a Koczur barátunk beszélte.
- Te! Miért hívják ezt Koczur barátunknak? - Azért, mert senki sem akar vele barátkozni.
- Vajon mije lehet ez a papának, hogy mindig magával hordja?
- Már mint - ő a papát. Úgy látom, hogy ez az egyedüli ember, aki őneki szót fogad, meg ő is annak.
- Ki nem állhatom ezt az embert, olyan bizalmaskodva viseli magát, ha itt van. Vendégek jelenlétében is végigfekszik a pamlagon, s a mamát ,,tündérszép bárónénak" szólítja. Aztán mindenkiről rosszat beszél.
- Én szeretem, mert mulatságosan anekdotázik.
- No, mármost, kérlek szépen, ne háborgass. Nekem még ma valami sürgős dolgot kell elvégeznem.
- Neked sürgős dolgod van, jó barátom?
- Tudod: mikor tavaly ilyenkor a papa itthon volt, s aztán egyszer csak eszébe jutott neki, hogy kiekzamináljon, hadd lássa, mit tanultam.
- Tudom, tudom! Hahaha! Mindenfélét kérdezett tőled, hogy van ez, hogy van amaz. Te semmire sem tudtál neki megfelelni, - aztán ő sem tudta megmondani, hogyan van.
- Utoljára azt kérdezte tőlem, hogy ,,De hát mit tudsz mégis valamit a világon?", azt feleltem neki, hogy tudok rajzolni, meg térképeket csinálni. - ,,No hát rajzold le nekem ezt a mi kastélyunkat egészen az építészeti szabályok szerint, fundamentomostól együtt, ahogy a kőművesmajszterek szokták". Ezzel hagyott el.
- S te most akarsz ehhez hozzáfogni?
- Dehogy! Régóta dolgozom rajta; de el szoktam dugni az ágy fenekére, hogy ki ne nevessenek vele.
Ezzel előkereste a szalmazsákja alól a rajztábláját. Azon csakugyan rajta volt a kezdetleges vázlata egy palota ábrájának, alapvázlatával együtt, ahogy ezt készíthette valaki, akit erre sohasem tanítottak. Készen volt az egész, csak egy kis igazítás kellett hozzá.
- Ezzel én most elkészülnék, mire a papa megjön, hogy meglepjem vele, csak az a baj, hogy a gyertyám mindjárt elég.
- Az ám, másikat pedig nem adnak. Azt mondják, miért nem megyünk már aludni? - Megállj! Én gondoltam ki valamit. Tudok valahol egy darab viaszkot, amivel nagy parádé idején az inas a szobákat szokta kifényesíteni.
- Mit csinálsz vele?
- Azt csinálom, hogy az alsó szoknyám kötőjéből levágok egy darabot, azt keresztül húzom a viaszkon bél gyanánt, azt meggyújtjuk, s te rajzolhatsz mellette szépen.
A terv nagy hamar valósítva lőn, a hevenyészett mécsest beletették egy cseréptányérba, s annak a világánál folytatta Arnold a rajzolását. Czenczi odatámaszkodott a háta mögé, s igazgatta, hogy ez így jobb lesz.
A nagy palota egyik részében akármi történhetett, a másikban nem vették észre. Valaha száz embernél kevesebb cselédség sohasem lakott abban, most pedig alig csengett-bongott benne tíz élő lélek, az is egymástól szétszórva.
A viaszkmécs ezalatt úgy megtöltötte a szobát füsttel, hogy Arnoldnak ki kellett nyitni az ablakot, hadd jöjjön be egy kis friss levegő.
Amint az ablakot kinyitotta, valami lármahang ütötte meg a fülét.
- Hallga! Nekem úgy tetszik, a papa szavát hallom.
- Nem ismersz te arra - mondá Czenczi -, hiszen tudod, hogy a szavát is mindannyiszor elváltoztatja, ahányszor megtisztel bennünket a látogatásával, egyszer leptetve beszél, másszor sebesen és orrhangokon, néha nem tudja az ,,r"-et kimondani, majd meg lemélyíti a hangját, mintha a föld alól beszélne fel. Nem ismered te azt így meg.
- De pedig ő az, mert nagyon káromkodik. Azt mondogatja, hogy ,,ezermilliom kutyalélek!".
- Akkor ő az! Ez az ő szavajárása.
- Siessünk elébe!
- Én jobb szeretném, ha más sietne előre.
De Arnold nem ügyelt rá, felvette a kabátját, s szaladt ki a folyosón, őt aztán Czenczi sem hagyta magára, hanem utanament.
A káromkodó hang már ekkor jött fölfelé a lépcsőn.
- Vajon milyen megjelenése lesz ezúttal a papának? - kíváncsiskodék Czenczi.
No, ezt bizony nehéz lett volna ezúttal kitalálni, mert az egészen rögtönzött megjelenés volt. Ebben az alakban nemcsak saját két gyermeke, de akárki sem ismert volna rá báró Opatovszky Kornél úrra.
Hogy a rajta levő ruha micsoda kelméből volt? Azt nem lehetett kitalálni, mert arra a sár azon módon rászáradt, ahogy a pocsolyában meghentergett benne, s most ez a szikkadt agyagréteg olyan pikkelyes hüvelyt képezett rajta, mintha krokodilusbőrt viselne; a kalapjának nem volt semmi emberi formája, a bajusza, szakálla össze volt keveredve a zöld békalencsével, ami a pocsolya felszínén szokott úszni: az orráról le volt horzsolva a bőr, s a fél arca úgy fel volt dagadva, mint egy cipó. S ehhez a jelmezhez még egy ölnél hosszabb vastag fűzfadorongot hozott a kezében. A kapus félve kísérte, lámpással világítva az útjába.
- Ezer milliom kutyalélek! - rikácsolá tönkre rekedt hangon. - Hát jön-e már valaki elém a kastélyból? Vagy meghalt minden ember?
S ahányat szólt, annyit ütött a fűzfadoronggal a lépcsőkre meg a falra: csak úgy csattogott.
Legelső volt Arnold, aki elkapta a kezét.
- Hagyd abba, ostoba! Hol akarsz megcsókolni? Nem látod, hogy csupa sár vagyok?
A nagy zajra aztán a báróné is előjött a szobájából Diadém úrral, az inas is a gyertyával.
A báróné összecsapta a kezeit.
- Micsoda állapotban van ön?
- Micsoda állapotban! - recsegé a báró úr. - Egy becsületes disznót nem kellene így megfüröszteni a sárban. Bele kellene ültetni magát a főispánt egy huszonnégy órára.
- Ön felfordult talán?
- Talán? Nem én! A kocsi fordult föl. Én meg kifordultam belőle. Háromszor dűltünk föl ebben az átkozott útban. Egyszer lágyba estem, kétszer keménybe. Kicsi híja, hogy a kezem, lábam el nem törött. - Még ,,talán!" - Holnap főbe lövöm a főispánt meg a szolgabírót. Így kell az utat tartani az én birtokomon keresztül? Gyalog kellett baktatnom egész a határkorcsmától kezdve. A hintóm is mind összetörött. Koczur ott maradt összekötöztetni, ahogy lehet. Úgy jöttem előre magam gyalog. A kutyák majd lehúztak ebben az útban, azt gondoltak, prikulics vagyok. Csak most egy fotográf volna itt, hogy levetethetném magamat, s aztán megmutathatnám neki, hogy milyen voltam: a főispánnak!
- Ellenben siessen ön hamar a szobájába; s igyekezzék magát tisztába tenni.
- Tisztába tenni! Mikor minden ruhám ott maradt a hintóban.
- Elfeledte ön már, hogy itthon van. Hálóköntösét, vadászköntösét mind ott fogja találni a helyükön.
- Úgy, igaz, köszönöm. Hát nyújtsa a kezét, hadd csókoljam meg; a bajuszom ugyan csupa hínár; hanem azért a kesztyűt nem piszkolom össze nagyon.
- Arnold, menjen! Segítsen az apjának az öltözésnél.
- Kell is nekem oda kölyök. Elég az inas.
A báróné azonban nem engedett. Hadd legyen ő is ott. Arra gondolt, hogy a vetkőztetés közben jó lesz valakinek ügyelni arra a sok pénzre, amit a báró magával hozott, s alkalmasint a kabátjába dugva hord most is.
A báróné és Czenczi baronesz nagy hirtelen berendezték a kandallószobát teázó teremmé, meggyújtották a szamovár katlanát, felszeletelték a hideg borjúsültet és sonkát, amit a báróné magával hozott az útról (a szakács még mindig nem volt retablírozva a hivatalába); rumot, bort az asztalra rakták, s midőn mindezekkel félig-meddig elkészültek, nagy csetepaté ütött közbe. A folyosón pogány lárma támadt, valakit kergettek. Arnold úrfi ijedt képpel futott be a szobába, s az ablakfüggöny mögé rejtette magát; utána pedig nagy csörtetve jött a papa igen sajátszerű fegyverzetben. Az egyik lábán nem volt lábtyű, hanem ahelyett rá volt szorulva az a bizonyos szarvasbogár alakú szörnyeteg, amit csizmahúzónak hívnak, s az minden léptével nagyot csattant a padozaton. A hiányzó csizma ellenben ott volt a bal kezében, a jobbjában pedig az a mankóforma szerszám, amivel a lábtyűt meg szokták nyomni, hogy a lehúzás közben engedjen. A báró dühösen ordított.
- Fogjátok el a gazembert, hadd üssem agyon!
Szerencsére volt férfi a háznál: Diadém úr elállta a dühösködőnek az útját.
- No, nono! Mi történt? Mi baj van?
- Hát látott valaha a világ ilyen elvetemedett gazembert! dühösködék a báró. - Más gyermek ilyenkor bőréből szokott kibújni örömében; ez a gézengúz pedig legelső szavánál is azon törekedik, hogyan semmisítse meg az ő szülőapját! Nincs elég magas akasztófa ennek a számára!
- Hát ugyan mivel sértett meg?
- Te ahhoz nem értesz! Neked hiába is mondom. Te lelketlen pénzember vagy. Nem tudod, a mi nemesség? Hát mikor én egész atyai jósággal odanyújtom neki a lábamat, hogy húzza le róla a csizmát, s aközben egész stentori kegyességgel...
- Talán mentori kegyességgel...
- Az mindegy! Azt kérdem tőle: no, hát édes fiacskám, mondd meg nekem görögül, hogy hívják a csizmahúzót? S erre a pokoli ördög, szemtelen vigyorgással, azt feleli nekem: ,,Én nem tudom, papa; hát mondd meg, hogy hívják?".
- Hát mondd meg neki, ha tudod.
- Én nem tudom, mert az én epochámban nem tanítottak görögül, de az ő epochájában már tanítanak; hát ő tartozik azt tudni.
A báróné közbevegyült.
- De hát legelébb is húzza fel azt a másik csizmát is a lábára, édesem. Azután beszéljünk nyugodtan a mi rendes dolgainkról. A gyermekekről majd beszélhetünk később. Remélem, hogy az útban nem történt önnel valami komolyabb baleset?
- Ezermilliom kígyófarka! - kiáltá fel a családapa, belerúgva magát a felrántott csizmába. - Háromszor felfordulok az úton. Egyszer belefulladok a sárba. Az orromról lehorzsolok három krajcár ára bőrt. Kicsiny híja, hogy a nyakamat ki nem töröm. S még azt kérdezik tőlem, hogy nem történt-e velem az úton valami komolyabb baleset.
- No, igen. Értem alatta: nem volt-e önnek valami kellemetlen kalandja, útonálló rablófélével?
- No, hiszen csak az jött volna most elém. Még nem ettem zsiványpecsenyét, de ma felfaltam volna, aki elém jön.
- És így remélhetőleg a pénzét biztonságba helyezte ön?
Ez volt a bárónénak a legfőbb aggodalma.
- A pénzemet? Mármint a pénzemet?
- No, igen az egész összeget, amit magával hord.
- Az egész összeg, amit magammal hordok mindössze is negyvenöt forint ötven krajcár.
- Az lehetetlen, hisz ön írta hozzám, a ma érkezett levelében, hogy lesz pénz elég.
A báró úr furcsa képpel tekintett Diadém úrra, s mutatóujjával bökdösött felé.
- Hát én azt értettem alatta, hogy ő fog pénzt hozni.
Diadém elnevette magát, a báróné pedig türelmetlenül dobbantott a lábával.
- Ez már léhaság! Mi szükség lett volna önnek arról írni, hogy mit hoz Diadém úr? Hisz arról én jobban vagyok értesülve. De hiszen ön Rokomozernak is írt arról, hogy pénzzel jön haza.
- Micsoda? Hogy én írtam volna Rokomozernek? Ki meri ezt az istentelenséget állítani?
- Itt vannak a saját gyermekei, akik olvasták önnek a levelét Rokomozernél.
- Hogyan? Az én saját gyermekeim lépnek fel ellenem hamis tanúnak? Készek a hamis esküt letenni a saját apjuk ellen! Jőjj elő te, apagyilkos, ismételd a rágalmadat!
- Nem a fia, a leánya olvasta.
- Eszerint én hazudok! Az én szavam a hazugság!
Most közbelépett Czenczi baronesz. Az önfeláldozó gyermeki szeretet magaslelkűségével lépett közbe.
- Szüntessék meg a vitát, drága szülőim! Nem! Az én kedves atyámnak nem szabad hazugságban maradni. Én hazudtam! Én vétettem az igazság ellen. Büntessetek meg engem. Én vagyok a vétkes.
A bárót ez a föllépés egészen kétségbe ejtette.
- Itt van, ni! Most meg már egész nagylelkűen magára vállalja a hazugság terheit! Még a nagylelkűt játssza ellenemben. Most már aztán mindenki azt fogja hinni, hogy csakugyan én hazudtam. Hozzák ide rögtön azt a Rokomozert!
Erre Czenczi baronesz egyszerre lábujjhegyre emelkedett.
- Megtiltom! Egy Opatovszky baronesz meghalhat, de nem engedi magát szembesíttetni - egy plebejusszal! Ítéljetek el: én nem szólok többet.
Opatovszky Kornél egyik kezében a csizmahúzóval, másikban a letolómankóval fordult Diadém barátjához, annak vállaira borulva.
- Óh, barátom, hogy ilyen atyának ilyen gyermekei lehetnek!
Erre Diadém úr is, meg a báróné is nem állhatták meg, hogy hangosan föl ne kacagjanak.
- No de, kedves barátom - mondá Diadém úr -, csakugyan gondolj rá vissza, vajon nem lehetséges-e, hogy te egyszer valamikor írtál ilyenforma tartalmú levelet Rokomozernek, amiben biztatod, hogy hozod a sok pénzt?
- No - ami igaz, az igaz. De nem ma!
- No, hát akkor nyugodjunk meg a dologban. S minthogy a tea készen van, lássunk hozzá. Aztán majd könnyebben megértjük egymást.
- Nem bánom. Hanem az a gazember üljön velem szembe, hogy mindig a szeme közé láthassak. Mert ez egy irtóztató gonosztevő. Nézd, hogy állanak a szemei keresztbe. Csak te tudnál valami fegyintézetet ilyen kiskorú gonosztevők számára, hogy oda beadhatnám vagy tíz esztendőre! - Nézd! Meg sem rágja, amit lenyel. Ez képes volna az apját megölni: úgy tartja a kezében azt a kést! - No, te semmiházi. Hát ne húzd le így a fejedet. Hát nézz a szemembe! No, hát mondd meg, hogy hítták görögül a zsidó boltost?
Erre a kérdésre Arnold még jobban lehúzta a fejét.
- No, ott van, ni. Azt sem tudja.
- De édes barátom - csitítá Diadém úr. - Hisz a hellének idejében még nem voltak Hellászban a zsidók.
- Hogy ne lettek volna? Hát hiába mondaná a népszólás: ,,Zsidót viszek görögnek!"?
A báróné ma azonban különösen kötekedő kedvében volt, s ezúttal elég jó oka is volt rá, hogy azt a báró ellen fordítsa.
- De uram, nem lehet ezt rossz adomákkal elütni. Önnek a levele határozottan szólt. Ön tudja azt jól, hogy miről van szó. Önnek kellett a napokban pénzt kapni.
- No, igen. Annak a nyomorúságos negyvenezer forintnak a kamatját, ami le van téve.
- S amit nem adnak ki másnak, egyedül önnek.
- No, igen, hát, no! Kétezer forint az egész.
- Négy napja, hogy ön azt megkapta.
- Mennyi lyuka volt már annak!
- Tudom. Például Pozsonyban az ,,Arany Rózsá"-nál a fáraó-bank!
- Micsoda fáraó-bank? Nem is az ,,Arany Rózsa"-nál van. Ott sem voltam.
- No, hát a szép chansonnette-énekesnő az arénában.
- Micsoda chansonnette-énekesnő? Soha a nevét sem hallottam.
- No, hát hova tette ön a kapott pénzt három nap alatt?
- Óh, édes papa! - szólt közbe Czenczi baronesz - tedd meg, kérlek szépen, a kedvemért, mondd azt, hogy kirabolt az úton egy alföldi betyár.
Erre Diadém úr nem állhatta meg, hogy fel ne kacagjon. A báróné mérges volt, de mégis elragadt rá a nevetés.
Erre aztán Kornél báróból kitört a csinált düh. Fölugrott az asztaltól, s az asztalkendője két végét rángatta a két kezével, mintha szét akarná tépni, s homlokon ütögetve magát, nagy elkeseredéssel kiálta föl:
- Óh, az borzasztó, mikor ilyen elvetemedett gyermekei vannak egy ,,ilyen apának"!
Az ilyen apára való hivatkozás csak még jobban fokozta a felköltött derültséget.
- Parancsolja ön a gyermekeit a szobáikba! - mondá a bárópapa a bárónémamának. - Akkor nyilatkozni fogok.
Czenczi nem várta be a parancsszót. Kapott rajta, hogy hivatalból kergetik el, s ezzel megszűnik az inkvizíció. A két gyertyatartó közül az egyiket felkapta, s indult vele kifelé, útközben a kredencen hagyott sonkamaradékot a zsebébe csúsztatva. Példáját Arnold is sietett követni.
- Hohó! - kiálta utána Kornél papa, megragadva a fia gallérját. - Hová viszitek azt a gyertyatartót?
- A szobánkba. Nekünk nincs gyertyánk.
- Hát tudod-e, hogy hívják görögül a gyertyatartót?
- Ugyan hagyj már Arnoldnak békét, papa! - szólt közbe Czenczi, kiszabadítva a bátyja gallérját az apja körmei közül. - Hiszen azt minden ember tudja, hogy a gyertyatartót görögül kandelábernek hívják!
Azzal futott kacagva a bátyja után.
A bárópapa ellenben elkeseredve dőlt Diadém úr nyakába, zokogó pátosszal rebegve:
- Oh, barátom! Az irtózatos, mikor egy apának ilyen gyermekei vannak! Szólj: nem tudsz valahol egy szigorú katonaiskolát, ahova ezt a fickót beadhatnám? Ahol mindennap kurtavasra vernék. Okvetlen zsivány lesz belőle.
Diadém úr lerázta a válláról.
- No, uram, hát folytassuk a dolgot - mondá a báróné.
Kornél ezt úgy értette, hogy visszaült az asztalhoz, s elkezdte a felszeletelt sonkát fogyasztani; ez volt az ő dolgának a folytatása.
- Hát lesz szíves ön felvilágosítást adni a négy nap előtt felvett összegnek a hovafordításáról.
- Öhöm - vakkantá az rá, teletömött szájjal. Aztán nagyot nyelt, egyet ivott rá, megtörölte a száját. Ekkor aztán egészen bizonyos volt felőle, hogy amit most fog elsütni, az olyan puska lesz, amitől mindenki elveszti a harci kedvét. - Azonnal hozzáfogok, mihelyt az én kedves Diadém barátom szíves lesz a maga számadását előterjeszteni, és felvilágosítani, hogy hová lett az apátvári uradalomnak tizenhárom esztendei jövedelme, aminek a kezelése őrá volt bízva? Hová lett hatvanezer hold földnek a jövedelme? A malmok, a fűrészmalmok, a papírosmalom, a vasgyár, a schweizerei, az üveghuták javadalmai? A regále, a vámok, a bérletek? Mit hajtottak be azok a nagyszerű beruházások, amiket létrehozatott az én költségemre, amikre annyi sok adósságot felszedtem, hol vannak a részvénytársaságok dividendái, amiknek alapítója lettem? Mindezeknek, úgy hiszem, olyan halomra kellett már nőni, hogy ha az napfényre kerül, akkor az én számadásra váró kétezer forintom tört számnak se válik be mellette.
Diadém úr és a báróné összenéztek, s mind a kettő egyszerre mormogta ezt a szót: ,,Koczur!". Ennyi bölcsesség Kornél bárótól magában ki nem kerül. Erre már őt okvetlenül a spiritusz familiáris eszelte fel.
Diadém úr félrevont szájal mosolygott, s a szivarját beledobta a kandallóba.
- Nagyon örülök rajta, kedves báró úr, hogy önt egyszer olyan kedvében találom, amikor erről a tárgyról tüzetesen óhajt értesülni. Abban a reményben, hogy önnel e napokban okvetlenül össze fogok találkozni, elhoztam magammal mindazokat az adatokat és okmányokat, amik tizenhárom évi működésem tisztába hozatalara vonatkoznak. S ha kívánja, rögtön előhozhatok mindent, s megkezdhetjük.
Kornél báró nyugtalanul tekingetett körül. Nem érezte maga mellett Koczurt, s az esze nagyobbik részét annál szokta tartani.
- Hát ezt majd halasszuk nappalra. Én a sok részlet megvizsgálásához úgysem igen értek: lesz más, aki érteni fog hozzá. Én csak azt kérdezem: nekem van egy roppant nagy birtokom, amin akkor, midőn a gyámság alul felszabadultam, nem volt semmi adósság, mindent letisztázott a gyámom. Ellenben egy kerek millió készpénzt adott a kezembe. Angliából hozattam magamnak vendégeket a vadászatra. Ostendéből az osztrigát, Johannisbergből a bort s Berlinből az elsőrendű énekeseket és művészeket, Koczur mellett még egy írnokot kellett tartanom, akinek egész nap dolgot adott a részvényeimről és államkötvényeimről a szelvényeket leollózni; amíg most...
- ...Amíg most - segített neki az eszmekört kiegészíteni maga a báróné -, mikor fülig sárosan hazaérkezik ön egyedül, itt várja a hideg sonka, savanyú vinkóval, a gyermekei rongyosan, s azok közül az egyik, hogy egy ebédet kiszédeleghessen magának, kénytelen a lacikonyhában maga danolni és táncolni a betyárközönségnek; s jelenleg Koczuron kívül még egy egész Rokomozert kell önnek tartani, akinek egy egész nap dolgot ád feljegyezni, hogy mikor, hol és kinél jár le önnek egy váltója, mikor, hol és kitől lehet új kölcsönt felvenni, hogy a réginek az uzsoráját kifizessék vele? Ugye, hogy ezt akarta ön mondani?
- Nagyon jól be van ön avatva, báróné. Csókolom kezeit. Igenis. Ez a kérdés. Hogyan lehet ez így, barátom, Diadém?
Dehogy lett ebből valami számadás! Hiszen minden évben megkísérlették azt egyszer vagy többször is, hogy egymásnak beszámoljanak, a földesúr és a meghatalmazottja; de mindig azon végződött a mulatság, hogy a báró úr a harmadik vagy negyedik kellemetlen tételnél felugrott a helyéről, közbekiáltva, hogy ez mind ostobaság! s aztán csak azon volt, hogy most hirtelenében kerítsenek neki valami pénzt, azért aztán, hogy azt megkapja, beleegyezett mindenbe, aláírt mindent, amit eléje tettek, s igyekezett mentül előbb menekülni hazulról.
- Ostobaság! Csupa merő ostobaság! Mindennek a kormány az oka. A vasgyárak tönkrementek, mert a kormány leszállította a külföldi vasra vetett vámot. Értem. A pálinkafőzőink tönkrementek, mert a kormány megtiltotta a magyarországi hízott marha kivitelét Ausztriába, a keleti marhavész miatt. Jól van. A cukorgyáraink megbuktak, mert a kormány felemelte a cukorrépaadót. Derék. - Hát miért nem buktatjátok meg ezt a kormányt?
- Azt magam is szeretném tudni.
- De hát utoljára is valami jövedelme csak volt ennek a rengeteg nagy dominiumnak?
- Igenis. Negatív jövedelme.
- Mi az a negatív jövedelem?
- Hát az, hogy rá kellett fizetni.
- Ezt nem vagyok képes felfogni.
- Pedig nagyon könnyen megérthető. Egy esztendőben aszály volt, a másikban tavaszi fagy; a közbeesőben lenyomott gabonaárak. A bérlők mind tönkrementek. A majorsági kezelés alatt levő birtokokon készpénzen kellett venni a cselédeknek a deputátumot. Ilyen elemi csapások idején más nagybirtokos akképpen segít magán, hogy összehúzza a kiadásait, otthon marad, lemond költséges szenvedélyeiről; ,,mi" azonban ennek az ellenkezőjét tettük, éppen akkor kezdtünk hozzá a legnagyobb fényűzéshez.
- No, ebben, azt hiszem, hogy egyikünk sem vethet a másiknak a szemére semmit.
- A legnagyobb veszedelme azonban az apátvári uradalomnak ebből a szerencsétlen viszálkodásból ered a két szomszéd család, a Temetvényiek és az Opatovszkyak között.
- No, hogy ennek vége nem szakadt, annak, úgy hiszem nem én vagyok az oka.
- (Hanem én! - veté közbe a bárónő.)
- Persze, hogy ön! Mert ha én ön helyett Temetvényi Pálma grófnőt veszem nőül, hát akkor...
- (Hát akkor most ez volna a világ legszánandóbb teremtése, nem én.)
- De hát utoljára is, én fumigálom Temetvényi grófnak a torzsalkodásait ellenem!
- Tegye azt, édes báró! - folytatá Diadém úr. - Hanem ezen torzsalkodások között van mégis egy, ami önt tökéletesen tönkreteszi.
- Tökéletesen!
- Olyan tökéletesen, hogy ezáltal lehúzza önnek a lábáról az utolsó csizmát, és koldusabbá teszi önt a piacon szerencsétlenkedő nyomoréknál.
- Ugyan mi lehet ez a nagy dolog?
- Azt hiszem, hogy ön erre a tapasztalat után is rájöhetett volna. Nem vette ön észre, hogy amint ön ennek a megyének a híresen jó országútjáról lekanyarodott a saját birtokán átvivő utakra, legalább háromszor felfordult a hintajával.
- Úgy gondolom, hogy emlékezem rá még.
- Valószínűleg találkozott még útközben egynéhány terhes szekérrel is, ami oda volt rekedve a feneketlen kátyúba, sőt egypár kidőlt lovat is láthatott az árokparton heverni.
- No, hát!
- No, hát ez így megy végtől végig az egész uradalmon keresztül, egyik falutól a másikig.
- Hát miért nem csináltatja meg a vármegye az utakat?
- Hiszen ez a kulcsa az egész veszedelemnek. Temetvényi gróf, aki ennek a megyének a főnöke, keresztülvitte Bécsben a kormánynál, hogy az eddigi országút helyett, mely mindenütt a völgyben és lapályokon vitt keresztül, egy új országutat készítsenek, a hegyháton fel, természetesen stratégiai szempontból előnyösebbet az eddiginél, s amint ez az új országút meg lett nyitva, a régivel felhagytak. Ezzel azután az egész birtok az enyészetnek és pusztulásnak lett átadva. Ha egy utat egy esztendeig nem gondoznak, az azután nem út többé. A miénk pedig már öt év óta el van hagyva.
- Remonstrálni kellett volna a kormánynál.
- Tán nem tettük? Mikor az egyik kancellárt kapacitáltuk, akkor az kapta magát, odább ment, jött a másik. Mire ezzel rendbe jöttünk volna, itt volt a harmadik. És annak mindegyiknek kisebb gondja is nagyobb volt annál, hogy az apátvári országút miatt Temetvényi grófot megharagítsa. Az eredményt már most tetszik látni. Az utunkra, aki a nyakát ki nem akarja törni, rá nem mászik. Emiatt minden gyárunk, malmunk tönkrejutott. A gabonának beszállítása a piacig annyiba kerül, hogy nem marad rajta nyereség, kereskedő meg tájékunkra sem jön, mert hat ökörrel sem tudja kivontatni a szekerét. Az utazó inkább még egyszer akkorát kerül, csakhogy elátkozott vidékünket körülhajókázhassa. Emiatt a regálénk jövedelme is felénél alább szállt; vendéglőst, korcsmárost alig lehet már ideédesgetnünk; az egész apátvári uradalomnak a becsértéke legalább ötven százalékkal alábbszállt. Ezt köszönjük Temetvényi Ferdinánd gróf haragjának.
- Hát csináltassuk meg az útunkat magunk.
- Erre magam is gondoltam. Csakhogy egy ily útnak a jó karban tartása bele fog kerülni évenkint tizenöt-húszezer forintba, most pedig, annyi éves elhanyagolás után, hogy egyszerre újra elkészíttessük: ötven-hatvanezer forintra volna szükségünk. Hát ezt honnan vegyük?
Opatovszky Kornél a körmeit rágcsálta ennél a nehéz kérdésnél.
- Nem lehetne talán...
- Mit gondol ön, hogy mit lehetne tenni?
- A magas kormányt...
- Megbuktatni?
- Nem. Hanem - szépen megkérni, hogy lássa be a dolog szükségét.
- No lám. Milyen kár, hogy önnek ez a jó ötlete hamarább nem támadt. Legalább találkoztunk volna. Nekem magamnak is járt ezen az eszem. Addig lótottam-futottam egyik hivatalszobából a másikba odafönn Bécsben, míg csakugyan találtam hajlandóságot arra, hogy a kormánytól kölcsönt kapuk ennek az útnak a helyreállítására. Meg volt már ígérve. Én meg is tettem az előintézkedéseket. Hanem akkor egy igen kedves jó barátunk egyszerre elrontott mindent.
- Ki volt az a semmirekellő? - kiáltá felförmedve Kornél.
- Nocsak kérem, ne nyilatkozzék ön ily elhamarkodva felőle. Tartsa vissza a véleményét, amíg a nevét megmondom. Ez a jó barátunk volt báró Opatovszky Kornél.
- Micsoda? Én?
- Senki se más, mint ön maga. Kegyeskedjék csak visszaemlékezni az én igen tisztelt barátom, hol méltóztatott járni tavaly?
- No, ez furcsa!
- Nem értem az egész esztendőt, hanem úgy - ez idő tájban.
- Különös egy kérdés!
- Például az olaszországi útja alatt.
- De hát én arról mind számot adjak - itt - az asszony előtt?
- Óh, kérem, ne tessék félreérteni: korántsem szándékoztam holmi kényes természetű titkokat szellőztetni: nincs ehhez a dologhoz a szebbik nemnek semmiféle vonatkozása.
- Hát micsoda? Monacót érti talán?
- Óh, nem nem. A rulettbankról sem akarok semmiféle gyónási titkokat kicsikarni. Egyenesen egy férfinak a meglátogatásáról van szó, egy híres, nevezetes férfiúéról.
Kornél báró szétnézett a világba, s az ujjain számolgatá: ,,Híres, nevezetes fériak? Olyan nekem minden napra jut kettő. Ki lehet az? A vörös herceg? - Liszt Ferenc? - Renan? - Antonelli bíbornok? - A vas herceg? - Ira Aldridge? - Rabbi Hirsch. - Daenemark?" - Ezeket mind meglátogattam, az igaz. De csak azért, hogy hát elmondhassam, hogy beszéltem velük. Útba estek.
- Éppen csak az igazit tetszett kifelejteni. Hát Caprerában nem volt ön? - Az is útba esett, ugye?
- Úgy? Az ,,öregúrnál!"
- Az ám, Garibaldinál. Aki minden emberre nézve öregúr; de azért mégsem megy oda hozzá minden ember.
- Egészen kiment az eszemből, igazán mondom. Nem is tudom, hogy miről beszélt az öreg; annyit tudok, hogy reggelire kivitt bennünket a kecskéihez s megtanított: hogyan kell az embernek kecsketejet reggelizni, anélkül, hogy előbb kifejné; délre meg zöldbabot adott ebédre minden nélkül. Végül azt a tanácsot adta, hogy ne hordjunk hosszú szárú csizmát, azzal is több lesz a pénzünk.
- Ez mind nagyon valószínű. Csakhogy ebből a látogatásból valaki (kétségtelenül önnek az útitársa) aztán nagy históriát kerekített. Elmondta, hogy milyen nagy örömmel fogadta távol Magyarország képviselőit a világhírű hős, s milyen biztatásokkal bocsátotta el őket magától.
- Ezt az ostoba Koczur tette.
- Meglehet biz az. Ez az interjú megküldetett az olasz, angol és francia lapoknak: azok mind lelkiismeretesen kiadták, természetes, hogy a német lapok is mind azon módon általvették. Itt meg aztán több sem kellett Temetvényi Ferdinánd grófnak, amint egy ilyen lapot megkapott, futott fel vele Bécsbe, bemutatta, micsoda országháborító forradalmár ez az Opatovszky! Hogy köti a ligát Garibaldival! Ott azután szépen elverték rajtunk a port. Amit én megcsináltam, azt mind visszacsinálták, s többet tudni sem akartak az apátvári uradalomról, meg annak a rossz útjairól.
- De hisz én nem csináltam Garibaldival semmit. Én ott hagytam: rá sem gondoltam többet.
- Tökéletesen meg vagyok felőle győződve, hogyha ön ott lett volna is a vitéz tábornokkal Aspromonténál, akkor sem lőtték volna meg a királyi bersaglierik jobban a derék hősnek a lábát, mint ahogy megtették; hanem már egyszer ez a hír a báró úrnak odafenn veszett nevét költötte, s minket mindenestül hátravetett.
- De hisz az ostoba Koczur beszélt rá, hogy menjünk oda.
- Az ostoba Koczur önnek a megrontó ördöge!
- Önnek rég el kellett volna űzni magától a Koczurt! - kiálta közbe indulatosan a báróné.
- Mindenét el fogja veszteni a Koczur miatt! - heveskedék Diadém úr.
- Azonfölül még a becsületét is! Azt is feláldozza a Koczur! - toldá hozzá a báróné.
- Akkor elébb főbe lövöm a gazembert, a Koczurt! - ordíta fel nemes elbúsulásában Kornél báró.
- Juttassa ön inkább az akasztófára a semmirekellő Koczurt, mint a kutyát! - tanácsolá a báróné.
- ...Szerencsés jó estét kívánok uraim! Kisztihand baronesz! - recsegé egy borízű hang a felnyíló ajtó mögül; éppen a jelszóra érkezett meg a sokat emlegetett Koczur.
- Ah, a Koczur! A kedves Koczur! Krisztigott! Hozta Isten! - hangzott eléje minden oldalról, s báró, báróné, Diadém úr, az volt a szerencsésebb, aki elébb kezet szoríthatott vele.
(Tán csak nem hallgatózott az ajtóban? Kitelik tőle!)
Az arca gömbölyű volt, mint mindig. Ez a világra vigyorgó pofa nem is tudna mást kifejezni, mint ezt az örökös mosolygást. Ez nevet, ha haragszik, nevet, ha meg van ijedve, nevet, ha szembeszidják.
Ő nem jelenik meg olyan sárosan, mint útitársa, minthogy volt annyi elővigyázata, hogy ahol dűlős út következett, ott előre kiszállt a hintóból, s gyalogolt mellette. Legfeljebb a csizmái sárosak. Az pedig őt nem bántja. Majd feltisztítják holnap a cselédek a padlóról a sáros nyomokat. Ezzel következetesen a kezeit sem tartja szükségesnek elébb megmosni a kulimáztól, ami a kerék helyretevése közben bőségesen ráragadt. Elég, ha az ember a bundába beletörölte az ujjait. A bundát is csak ott a szalonban veti le. Elfér az egy pamlagon. - Ellenben a nyakába akasztott vadásztáska belsejéből különféle nagybecsű tárgyakat húzigál elő, sorba rakva az asztalra. Először egy sült kappant , aztán egy döbön liptai túrót meg egy fehér cipót, végül egy halmaz pogácsát. - Örvendetes lelemény egy olyan sovány vacsora után, mely avas sonkából és fekete kenyérből állt. Kiegészíté a collatiót egy öblös kulacs, tele jóféle bakatorral.
- Ma nem halunk meg éhen, uraim és báróném! - szólt cinikus nevetéssel Koczur.
Azoknál pedig érvényesült a sátoros cigány természete. Az evés-ivás kecsegtetése minden vitára nézve a legalkalmasabb clôture.
Senkit sem kellett kínálni. Ahol ez a bolondos Koczur megjelenik, ott vége van minden komoly értekezésnek. Amilyen természetes komikummal ez elő tudja adni a veszedelmes utazásnak nyaktörő viszontagságait, afölött még az is kénytelen nevetni, akin azok megtörténtek. Azt meg éppen csupa gyönyörűség végighallgatni, hogy miképp svihákoskodta ő ki az útban eső postamestertől azt a magával hozott vacsorát; akihez avégett tért be, hogy az összetörött hintó helyett adasson más fogatot, azt meg vontassa be a postaházhoz.
- Hát a gyermekek hol vannak? - kérdezé egyszer, körültekintve.
- Azok már felmentek a szobáikba - mondá a báróné.
- Vacsorátlanul?
- De kaptak, amennyi elég volt nekik.
- No, már mégis ebből a pogácsából viszek fel nekik. A postamesterné komámasszony egyenesen a lelkemre kötötte, hogy ezt őnekik küldi a jó lélek.
Azzal hat darab pogácsát a tányérjára rakott.
- Hiszen felviheti nekik az inas is.
- Ah, persze, hogy megdézsmálja. Úgyis régen nem láttam a kedveskéket.
Nem hagyta magát lebeszélni, megígérte, hogy még visszajön, mert fontos közlendői vannak.
Amint kilépett az ajtón, a mellékszobában találta az inast. Valószínűleg az is az ajtón hallgatózott.
- Vigye fel ezt a gyermekeknek - mondá neki, elvéve két pogácsát a tányérról.
Az inas eltávozott, ő maga ott maradt; s azalatt, amíg a fülét a kulcslyukra tartotta, a két pogácsát csendesen elfogyasztá. Valószínűleg az inasnak is éppen annyi időbe került két pogácsát elkölteni, úgy, hogy végül a gyermekeknek is jutott kettő. Azalatt Koczur ráért megfigyelni, hogy minő irányt vesz a társalgás odabenn az ő eltávozta után.
Alig hangzott el az ajtócsukás a szomszéd teremben, a báróné fölugrott helyéről, s azt mondá Kornélnak:
- Ettől az embertől meg kell önnek szabadulnia.
- Micsoda? - szólt elbámulva a báró, s legalább a borát igyekezett kiinni, amit ,,ez az ember" kúrált mindannyink számára.
- El kell őt távolítania magától minden áron - ismétlé a tanácsot Diadém úr is.
- A Koczurt! - lihegé hihetlenül Kornél.
- Anélkül én nem vagyok képes az ön ügyeit rendbe hozni. Még Rothschild se lenne rá képes. A legzseniálisabb financiernek is csak úgy sikerülhetnek a számításai, ha azokat ügyetlen kezek össze nem zavarják. Egy ilyen ügyetlen kéz markol bele mindenütt az én terveimbe, amiket a legfinomabbul kiszőttem, hogy mindent összekuszáljon. Ez az ember olyan önre nézve, mint az árnyék, amely mindenütt, előtte is, utána is jár. Ez az ember maga több pénzébe van önnek, mint más úrnak a kártya, szép lovak és a szép asszonyok. És ebben a percben nincs önnek más választása, mint vagy lerázni őt magáról végképpen, vagy elsüllyedni vele együtt a dágványba.
- Hát hogy érted ezt, kedves Diadém barátom? (Ő tegezni szokta a bankárt, amit az ritkán adott vissza; csak ha nagy társaság hallotta).
- Ugyan, kérem, báró úr! Ne magyaráztassa ezt magának. Hisz ön maga legjobban tudja azt. Mikor valaki egy brutális, semmihez nem értő, semmi érzékkel nem bíró tuskót megtesz elválhatlan totumfacjának, az csak legjobban érezheti azt a kellemetlenséget, amit mindenüvé magával hord. Hát nem mindennap összevész ön ezzel az emberrel? Nem mennek-e mindennap egész a verekedésig?
- De mikor ez azt olyan szépen eltűri.
- Mert a háta mögött marja önt meg. Én most határozottan fölteszem önnek a kérdést: tőlem akar-e megválni vagy Koczurtól?
- De hisz önök olyan jóbarátok voltak valaha.
- Ejh! Én jó barátságot nem ismerek. Csak érdekeket vagy szenvedélyeket. Egyik sem szól mellette. Mindenik ellene. Énnek az embernek el kell önt hagyni!
- De hogyan lehessen az? Hiszen ha mondom neki, hogy menjen el, nem teszi meg, nagyot nevet s itt marad. Ha elszököm előle, utánam jön, rám talál. S ha megharagszom, addig bolondozik, míg megnevettet.
- De ha önnek tökéletesen elfogy a pénze, akkor el fog öntől maradni.
- Óh, dehogy marad el. Mindegy ennek, akár gazdaság, akár nyomorúság, mindenben osztozik velem.
- No, hát én tudom egy igen sikeres és könnyűszerű módját annak, hogyan lehet Koczur barátunkat legalább jó hosszú időre öntől elmarasztalni.
- Én nem bánom, mert engem is sokat bosszant; de csak nekem ne legyen benne részem.
- Önnek csak kontemplatív része lesz benne. Az imént mondtam önnek, hogy micsoda galibát okozott önöknek a látogatása Garibaldinál. Ezt önnek helyre lehet hozni. Kérjen audienciát a miniszternél. Mondjon el neki őszintén mindent.
- Mit mindent? Hisz én nem tudok semmit.
- No, hát éppen azt mondja el, hogy ön nem tud semmit. A Koczur tud mindent.
- De hát mit tud a Koczur?
- Az a kérdés már nem önre tartozik. Azt majd elvégzik mások, akik ehhez értenek. Ön ezáltal rehabilitálja magát egy súlyos gyanú alól, ami önt semmivé teszi; - érdemeket szerez magának az állam körül, amik alapul szolgálhatnak különféle kedvezmények igénybevételére, és azonkívül a legolcsóbb úton szabadul meg Koczur barátunktól, aki azután hosszú időre biztosítva lesz arról, hogy senkinek ebben a szürke világban nem alkalmatlankodhatik. - De - az ajtót hallom nyílni. - Ne beszéljünk erről most többet.
Az előszobaajtón az inas jött vissza, azt Koczur megint kiküldte, hogy menjen, keresse meg valahol a kocsizsebben a báró úr pipáját; maga pedig benyitott az étterembe.
- Nos? Megörültek a gyermekek a pogácsának? - kérdé Diadém úr.
Koczur valami nevetésformát döcögtetett előre.
- Hogyne! Azt mondták, hogy ez volt életük legboldogabb napja. - Hanem mármost beszéljünk valami okos dologról.
Azzal leült az asztal mellé, s a dolmányzsebéből egy feketeretket vett elő, s azt elkezdte a csizmaszár mellől kihúzott bicsakkal kereken hámozni.
- Remélem, hogy ezzel nem akar bennünket megkínálni? - szólt a báróné ijedezve.
- Kár pedig ezt fumigálni. Nálunk a Balaton vidékén úgy híják, hogy magyar ananász.
Azzal négyfelé vágta a meghámozott retket, s egy tányérra tette.
- Ebből csak az kap; akinek van a zsebében ötezer forint.
Mind a hárman egyenkint és együttesen visszautasították a szíves megkínálást, először, mivelhogy egyikük sem szerette - az ananászt; másodszor, mivelhogy egyiküknek sem volt a zsebében ötezer forint.
- No, hát akkor nekem marad az egész, mert az én zsebemben van ötezer forint.
Azzal kigombolta a kabátját, kihúzott az oldalzsebéből egy összehajtogatott darab fischlédert, s abból kivágott az asztalra egy csomagot, aminek a keresztkötésére ez volt nyomtatva: 100 darab ötvenforintos.
Mind a hárman egyszerre felugráltak helyeikről. Mind a három arc egyszerre átváltozott. Bűvésznek sem sikerülhetett volna ilyen egy ütésre kicserélni egy egész társaságnak az arcait.
Ezek az egykori gazdag urak, akiknek mindegyike milliókat látott a puszta tenyerén, magától, fáradság nélkül megteremni, s aki ezeket a milliókat szájának egy ráfújásával el tudta röpíteni a tenyeréről, akik keresztülbotlottak egykor a lábuk alá kerülő kincsekben, akik szerezték a pénzt játszva, s elpazarolták unalomból, ni, hogy fel lettek villanyozva egy ilyen szerény ötezer forintos pénzcsomag láttára, ami még utoljára nem is bankjegy, hanem csak állampénzjegy.
Az ám: részegeskedés után jön meg az igazi szomj. Atalanta bárónénak minden ékszere a zálogházban volt már: esztendős árjegyzéke nőtt fel a mészárosnál, a fűszeresnél, s a cselédei bérét sem fizette; eladott már hintókat, lovakat, sőt még a márványkandallókat is a hajdani dísztermekből, s néha egy hétig élt a velencei tükör árából, és mikor nagyon megszorult, összevásárolta a selyemkelméket a boltokban - hitelbe, s eladta fele áron a zsibárusoknak. Diadém úrnak pedig minden éjjel azzal kellett elaludni, hogy a holnaputánra esedékes kötelezettségeinek beváltása végett kit szédítsen el a holnapi napon. Neki minden nap rá kell szednie egy embert, azért, hogy a következő napon egy másik előtt becsületes maradhasson. Ami pedig a bárót illeti, annak a pénzínsége annyira köztudomású volt, hogy sehová se mehetett látogatóba, mert mindenki eltagadta magát előle, s a leveleit fölbontatlan küldték vissza: tudták, hogy pénzt kér, a váltóit pedig már a ,,vén asszonyok" sem tudtak sehol elszerezni. És aztán mind a három folyvást a másik kettőtől várta és követelte, hogy ez fog a számára valami csoda módon új pénzforrást nyitni.
S most egyszerre itt van előttük egy mesés összeg. Ötezer forint! - S ezt az ostoba buksi fejű hozta.
- Micsoda pénz ez, Koczur? - kérdé kapzsiságtól villogó szemekkel Atalanta báróné.
- A mi pénzünk - mondá Koczur, hatalmas fogai alatt harsogtatva a retket.
Valami kellemes nevetés-trió következett e szavakra.
- Kit öltél meg ezért? Te, Koczur! - vigyorintá Kornél báró, olyanforma mozdulatot téve a pénzcsomag felé, mintha el akarná azt kapni. Hanem Koczur, mint a lakmározó oroszlán, hirtelen rátette arra az első lábát, s mormogott hozzá:
- Elmondom a dolgot. Hát tudtomra esett, hogy Bécsben most a nagy Ringstrassét akarják kiépíteni. A kisajátítás alá kerülő házak közé fog esni az a palota is, amit mi egyszer Bécsben laktunk alatt megvettünk, de a aminek az árát kifizetni a terminusra elmulasztottuk, amiből azután a szűrünket kitették, s a felpénzünket, százezer forintot is szépen elvesztettük. Én akkor nem mulasztottam el az ellen forma szerint protestálni s törvényes igényeinket fönntartani. Most tehát, amint megtudtam, hogy a palotát kisajátítják, fogtam magam, megírtam a tulajdonosnak, hogy én megindítom az igénypört a palotáért. Diadém úr közbeszólt:
- Amire az bizonyosan azt felelte, hogy csak tessék, a pört mindenesetre el fogja ön veszíteni.
- Szóról szóra. Nem lehetett semmi fenyegetéssel ráijeszteni. Ekkor aztán más oldalról fordultam neki. A szívéhez beszéltem. Lerajzoltam előtte principálisom szorult helyzetét, hogy már közel van hozzá, hogy az őrültek házába csukassa magát, leírtam a báróné kellemetlen állapotát, a gyermekek éheznek, rongyban járnak; előadtam a bankár úr rossz sikereit.
Erre mindhárman egyszerre rásivítottak, mint a sakálok a lakmározó oroszlánra:
- Mit tett ön? Megbolondult, Koczur? Hogy merted ezt tenni?
Az pedig nagy nyugalommal ropogtatta a retket, a tenyere alatt tartott pénzcsomagot lapogatva:
- Itt a fácit!
- De hisz ön ezzel mindannyiunk hitelét, becsületét rongálta tönkre! - hetvenkedék Diadém úr.
- Az én gyermekeimről azt írni, hogy rongyban járnak!
- Meg hogy én az őrültek házába kerülök!
- De az én rossz sikereimet publikálni!
Koczur pedig mindezt olybá vette, mint mikor a csínyt tett diákot szidják a társai, míg ő maga meg van felőle győződve, hogy igen jó tréfa volt az, ami tőle kikerült.
- Lirum-lárum az egész - folytatá, a bicska hegyével piszkálva a fogait. - ,,Kutya ugat, pénz beszél." Ezt tartja a közmondás. A pénz itt van. Ha tetszik harács, ha tetszik alamizsna, ha tetszik lutrinyereség. - Ha egyik se tetszik, lehet róla tenni. A méltóságos uraságok írhatnak azonnal a megszivattyúzott háztulajdonosnak, hogy a Koczur méltatlanul rágalmazta őket azzal, hogy nyomorúságosan meg vannak szorulva: nekik nem kell a küldött pénz. Az illető aztán ám lássa, hogy mint tudja azt a Koczurtól visszavasalni.
S ezzel úgy tett, mintha vissza akarná dugni a zsebébe a pénzcsomagot.
Ez nagyon megszeppenté az uraságokat.
- Nono, Koczur, ne légy bolond! - monda Kornél.
- Értsük meg egymást, barátom - szólt közbe Diadém úr.
- Csak az kellene még! - lamentált a báróné.
- A baj már úgyis megtörtént.
- Azon segíteni nem lehet.
- Azért ne vesszünk össze.
Koczur folyvást nevetett.
- No, hiszen gondoltam, hogy így lesz. A Koczurt elébb mindig jól leszidják, a feje hátuljára ütögetnek, aztán azt mondják, hogy nagyon jól van, s összecsókolgatják. Az egyik pofájára egy pofont, a másikra egy csókot. Ez a rendes konventio. Hát feltrancsírozzam ezt a drága vadat, amit lőttem? Caput, alas, pedes!
- Semmi trancsírozás! - kiálta fel Kornél báró. - Az összeg az enyém! Ez az én üzletem volt!
- Engedelmet kérek - ellenkezék Diadém úr -, ez összeget nekem kell elkönyvelnem. Én vagyok a birtok teljhatalmú igazgatója és törvényes gondnoka.
- Ne tessék tűzbe jönni, urak - szólt közbe Koczur, a kése és villája hegyével capfenstrájkot verve a tányérja fenekén. - Énrám van ez bízva egészen, mert kegyadomány, s én osztom ezt fel tetszésem szerint. - Ennek az alapján kapni fog a bárónő ez összegből ezer forintot, Diadém úr szintén ezeret, háromezer pedig marad Kornél bárónak.
Erre az indítványra oly zaj keletkezett, amit a gyorsírói feljegyzések így szoktak nevezni: ,,általános nagy mozgás". A pártok mindegyike a maga álláspontját vitatta, s a többinek a jogosultságát igyekezett kétségbe vonni. Amellett mind a hárman Koczur ellen fordíták legkeserűbb kifakadásaikat.
Koczur addig csengetett az előtte levő poháron a kés fokával, amíg csakugyan kierőszakolta a csendet.
- Uraim és úrnőm. Az ellen in thesi semmi kifogásom, hogy önök hajba kapjanak; hanem, hogy in praxi, az én hajamba kapjanak, az ellen exceptivázok. Annál fogva egész világosan felteszem a kérdést. Nekem ezzel a diszpozíciómra bízott összeggel, ott ahol, be kell számolnom, úgy, ahogy rám lett bízva, és nem másképpen. Ha tehát nekem először is a báróné egy rendesen kiállított nyugtát fog kézbesíteni ezer forintról, melyet a háztartás szükségeinek fedezésére vett fel az összegből; Diadém úr egy másikat szerkeszt ezer forintról a bárói gyermekek illendő neveltetésére; a harmadikban Kornél báró elismeri, hogy háromezer forintot vett át tőlem, a legnyomasztóbb aprólékos becsületbeli tartozások törlesztésére, hát azonnal kész fizető szolgájukra fognak bennem találni. Addig pedig magamat kegyes gráciájukba ajánlom.
Azzal hirtelen zsebébe dugta a pénzcsomagot, felkelt, elhagyta a szobát, még az ajtót is nyitva hagyta maga után félig, hogy lássák, mennyire igazán eltávozik.
A hátramaradtak nem hogy folytatták volna a veszekedést, sőt nagyon is elcsendesültek, s csak egymás szeme közé tekingettek egy ideig.
Elvégre Atalanta szólalt meg; halk, lenyomott, de indulatos hangon.
- Most már átláthatja ön, hogy ilyen embert nem tarthat ön maga körül tovább.
Igaza is volt. Mert pénzt zsarolni magában véve sem tisztességes foglalatosság; de a más számára zsarolni és azt önkényűleg aránytalanul osztani fel, s a részesülést még határozott feltételekhez is kötni: ez már immoralitás!
Koczur ezalatt fölment a második emeleti szokott szobájába, s egész nyugalommal kezdett hozzá a levetkőzéshez. Nem volt szüksége inas segítségére: ő csizmástól szokott lefeküdni. Amire egyébiránt igen elfogadható jó okai voltak, amiket azonnal méltányolni fogunk, mihelyt őket alaposan kifejtve látandjuk.
Amint ledobta magát az ágyra, azonnal elaludt.
Nem telt bele egy kis félóra, hogy nagy csendesen felnyílt a szobájának az ajtaja, s bejött rajta Kornél báró. - Régóta ismerte a cimborája természetét, hogy azt, ha egyszer elalszik, nehéz fölkelteni. Megteszi az azt, hogy a nagy ráncigálásra fölül az ágyba, a szemeit is kinyitja; úgy tesz, mintha hallgatna, hanem aztán megint oldalt veti magát, s alszik tovább; hiába volt minden beszéd.
- Hallod, komám! hej! Én elhoztam a magam nyugtatványát a háromezer forintról... Itt van... A többiek nem akarják a maguk illetményét fölvenni... Mit sem bánom. Hadd duzzogjanak... Csak az enyémet add ide.
Az felemelte a szempilláit; nagyot horkantott, s visszahanyatlott a helyére.
- Hát mit papolok én neked, tökfilkó? - mondá a báró. - Itt van a bekecsed. Zsebében a borjúbőr. Kiveszem belőle a haromezer forintomat. Ez az enyim. Helyébe teszem a nyugtatványodat. Ez a tied.
Azzal az ágy melletti széken heverő levetett bekecs oldalzsebéből bizalmasan kihúzta a megismertetett borjúbőr pénztakarót.
De mielőtt annak a tartalmával ismeretségbe juthatott volna, az ajtón keresztül két új látogató tört rá: a báróné és Diadém úr. Az is hozta mind a kettő a maga nyugtáját.
- Hohó, barátom! Az nem úgy megy, hogy ön maga zsebelje el az egészet! - kiáltá Diadém.
- Nekünk azt mondja, hogy büszkén fogja elutasítani a megalázó zsarolt pénzt, s ő jön ide legelébb! - panaszolá a báróné.
- Ide azzal a borjúbőrrel.
Azt aztán egyszerre hárman is nyitották, bontották -: aztán nem találtak benne semmit.
Hová tette ez azt a pénzt? Összekutatták az egész szobát, nem volt sehol.
Utoljára sem maradt hátra más kisegítő, mint életre ráncigálni az alvót, aki egy ideig azt sem tudta, hogy melyik világon jár. Kellett hozzá egy negyedóra, amíg külön mind a három látogató bemutatta neki magát, s megértette vele, hogy most nem az ,,ürgés" csárdában van, s ez itt nem a cifra korcsmárosné, az ott nem a nyúlbőrös Iczig, s amaz meg nem a Topa betyár. Hanem amint azt kérdezték tőle, hogy hol az ötezer forint? Akkor egy kicsit birkózni kezdett a társasággal: azt álmodva, hogy rablókkal van dolga. Szerencsére Atalanta, a hajdani atlétanő könnyen el tudott vele bánni, s egypárszor odavágva a falhoz, mégiscsak ébredésre bírta valahogy.
Ekkor kezdett aztán örülni a szerencséjének, hogy ilyen díszes társaságot tisztelhet szegény lakásában.
- Koczur bácsi! - mondá neki becézgetve Atalanta, s megveregeté a hátat. - Elhoztuk a nyugtatványokat, amiket mondott. Tudja?
- Úgy, úgy. Tudom, tudom.
- Hát adja ide a pénzt.
- Adom, adom.
- No, hát hol van?
- Mindjárt, mindjárt. Csak a wertheimkasszámba hadd megyek elébb érte.
Azzal leült az ágy szélére, s a csizmáit kezdte lehúzni.
- Mit akar? Csak nem vetkőzik le?
- Dehogy vetkőzöm! Tudom én, hogy mi az illendőség. Itt van az én wertheimkasszám.
Azzal kihúzta a csizmája fenekére odadugott bankjegycsomagot.
- Ez az igazi wertheimkassza! Innen nem veszhet el a pénz. Régen praktizálom. Mihelyt magyar kormány lesz, pátenst kérek rá.
Hogy azok a bankjegyek Koczur bagaria wertheimpénztárában a heveréstől nem kaptak jázminillatot, az több, mint valószínű. Azért el lettek azok fogadva. Aki már a megszerzése címéhez hozzá tudta szoktatni a szagérzékét, az a parfümtől ne fintorgassa az orrát. Megosztoztak rajta szépen. Azután átadták Koczurnak az elismervényeiket. Amíg a pénz a kezükben nem volt, addig azt mondták neki, hogy ,,édes Koczur". Mikor aztán a zsebükben volt a pénz, azt sem mondták neki, hogy ,,jól aludjék".
Sőt, voltaképpen gondoskodtak róla, hogy alaposan elrontsák az álmát.
Atalanta eltávoztában valamit odasúgott Kornélnak, amire az hátramaradt, amíg a két osztályos atyafi eltávozott a szobából.
Kornél báró odaült Koczur ágyára.
- Ne feküdjék vissza az úr. Valamit akarok mondani az úrnak.
- Kíváncsi vagyok rá.
- Nekünk el kell válnunk.
- ,,Magna ingenia conveniunt." A nagy elmék találkoznak. A számból vette ki báró úr a szót. Önnek csakugyan nem lehet okosabbat tenni, mint hogyha elválik a bárónétól.
- Makkfilkó! Nem a bárónéról van szó, hanem az úrról.
- Vagy úgy? Megint itt a ,,bona horánk". Hallottam én ezt már elégszer.
- Ezúttal utoljára és komolyan mondom.
- Én pedig most is csak azt felelem rá, amit máskor. Tegye le a stipulált összeget, ami elbocsátásomra le van kötve, azonnal itt hagyom.
- Adok önnek róla váltót.
- Süsd meg!
- Engem pedig ne tegezzen az úr!
- Hát hiszen csak nem mondhatom plurális majestativusban azt, hogy ,,süsd meg"!
- Kikérek minden komázgatást! - Nem kell elfelejteni, hogy itt én vagyok az úr, kend pedig csak cseléd!
Kornélon lehetett észrevenni, hogy erőnek erejével keresi az összeveszésre az ürügyet. Nála egyedül a düh pótolta az erélyt.
- No, hát miért lettem egyszerre olyan kegyvesztett? Talán a bárónénak nem tetszik, hogy elfeledtem neki kezet csókolni. Vagy Diadém úr nem tűrheti, hogy feketeretket eszem az ő szeme láttára.
- Au contraire! Ön áruló az én irányomban, aki az én tudtomon kívül...
- Pénzt szerzek, s még a kőből is olajat facsarok.
- Igen, de az Apátváry név tisztaságának rovására. S aztán ezt a pénzt még - megosztja másokkal.
Erre a furcsán összeállított vádra elkezdett Koczur kacagni, a két tenyerével ütögetve a térdeit. Számba sem vette, hogy a nevetése által dühbe jött báró sűrű tenyércsapásokkal látogatja meg a feje búbját, hozzá volt ő már ahhoz szokva.
- Hát te áruló, gazember! - szidalmazá őt a báró, nagyobb nyomatékkal megragadva Koczur torkát a markával; - nem tudtad azt az egész ötezer forintot mind nekem magamnak ideadni?
Koczur csak engedte magát egy ideig fojtogattatni, egyik kezét sem emelte fel a védelmére: ez így volt megállapítva közöttük, benne volt a konvencióban; hanem azt a praktikát követte, hogy a dulakodás közben egyszer jót taposott a sarkával a báró úr tyúkszemére, ez pedig annak az Achilles-sarka volt; nagyot ordított rá, levágta magát egy karszékbe, s a fájós lábát a két markába kapva, elkezdett franciául káromkodni és németül imádkozni.
- No, lássa, báró úr, tudja jól, hogy mindig sírás lesz belőle. Hát mármost hallgasson ide rám, hadd beszélek okosan. Hadd mondom el, hogy honnan kaptam én azt a pénzt, s miért kellett nekem azt a bárónéval és Diadémmal megosztanom? - Hát mindenekelőtt én nem kaptam azt a pénzt a bécsi palotatulajdonostól, én nem zsaroltam senkitől.
- Hát miért hazudtad azt? - nyögé Kornél, még mindég a fájós lábát puhogatva az ujjával.
- Majd annak is okát adom. Előbb hadd kezdjem az elején. Talán emlékszik még a báró arra a szép fehér arcú tündérre, azzal a búzakalászszínű hajjal.
- Hogy emlékezem-e rá? Te barom! Hiszen menyasszonyom volt.
- No, mert éppen akkor felejtkezett meg róla legjobban, mikor menyasszonya volt.
- Hát nem te voltál annak is az oka, te gazember?
- Nem én voltam. Becsületemre mondom. - Diadém volt.
- Ha azt vettem volna el, most milyen gazdag ember volnék! Mi lehetett volna belőlem az udvari összeköttetéseimnél fogva.
- Mi bizony? Még kancellár is.
- Ezóta vasutat építtettem volna a birtokomon keresztül.
- Így pedig háromszor fordul bele a sárba - a birtokán keresztül. De hát nem veszi azt észre a báró, hogy mindennek a nyomorúságnak, ennek az üldöztetésnek az oka - ez az asszony?
- Azt bolond nélkül is tudom. De már megvan. Megnyertem szerencsésen. Az enyém. Ki nem cserélhetem a másikkal.
- Ki tudja?
- Ki tudja? Te fülesbagoly! Hagyd ezt abba. Nem értesz te ehhez. Mondjad hát, hol kaptad a pénzt? Hogy jutottál hozzá?
- Arról beszélek folyvást. Hát úgy jutottam hozza, hogy amint tudni méltóztatik, ez az angyali jó teremtés, amióta az a gyászos katasztrófa megesett, folyvást bezárkózva él pozsonyi kastélyában, s senkivel a világon nem érintkezik, azt tartva, hogy ő már halott.
- Tudom, nekem is megküldték a gyászjelentését.
- Csupán egyetlenegy emberrel áll levelezésben: az ügyészével.
- Ez az én nagybátyám, Illavay.
- Bölcsen ki méltóztatott találni.
- Ahhoz is férjhez mehetett volna.
- Csakhogy az nagyon meg van elégedve a maga feleségével.
- Haszontalan ember. Nagy ellenségem.
- Hát ez a haszontalan ember megtette azt a nagy ellenségeskedést a báró úr ellenében, hogy tudatta levélben az élő halottal egykori vőlegényének e világon levő állapotjait.
- Rágalmazott előtte! Kihívom párbajra.
- Dehogy rágalmazta. - Csak az igazat írta meg.
- Akkor meg éppen kihívom.
- Hát csak hívja! Az a drága szent azután onnan a túlvilágról megszánta az ellene vétettek szenvedéseit, s küldött azonnal a maga kriptája fenekéről ötezer forintot az én kezemhez, azzal az utasítással, hogy ezzel a báró úr szégyenleni való apró adósságai kifizettessenek, a báróné a mindennapi szükség gondjától megszabadíttassék, s a gyermekek tisztességes nevelésben részesüljenek.
Erre a szóra Kornél báró elérzékenyült, szemébe szökött a könny. Az ellágyulás éppen olyan könnyen ment nála, mint a felfortyanás. Minden indulat síráson végződött nála. Még a kártyaveszteséget is meg tudta siratni, ami pedig gentlemanhoz nem illik.
- Ő küldte volna ezt? - rebegé elszorult torokkal.
- Bizonyára ő és senki más. - Ezért kellett azt nekem megosztanom a báróné, Diadém mint a gyermekek tutora és a báró között. Ezért kellett külön nyugtatványt vennem mind a háromtól, hogy illető helyen szent rendeltetése helyére lett szolgáltatva. De hát ezt én a báróné előtt csak nem árulhattam el, ami egyébiránt nekem határozottan meg is volt tiltva.
- Barátom, Koczur, ez egy nagy lélek. Ez egy magasztos szellem.
- Hát hisz én is azt mondom. De még azonkívül azt is megígérte az a szent, hogy ezt az összeget évről évre az én kezembe fogja megküldeni az említett magasztos célokra.
- Te, Koczur! Tehát azt gondolod, hogy sok pénzének kell lenni? (Most már megint egyszerre más irányba csapott át kedélyhangulata. Az jutott eszébe, hogy aki ennyi pénzt el tud ajándékozni, az nem mindennapi tünemény e földön.)
- Meghiszem azt. A pozsonyi takarékpénztárban hever legalább félmilliója. Azonkívül a hírhedett gyémántjai.
- No, mert az öreg úr maga meglehetősen leapadt.
- Le ám. A gróf úr elspekulálta meg elpolitizálta a szép nagy birtokát, velünk együtt. A nagy Montechi és Capuletti harcban kölcsönösen fölfaltuk egymást. Hanem Pálma grófnő, ott a másvilágon, összegyűjtött valami egy milliót, aztán nem költ semmit.
- S te azt hiszed, hogy még most is szeret engem?
- Hm! Csak én kapnék egyszer olyan szerelmes levelet, amiben nekem egy szép hölgy száz darab ötvenest vág a fejemhez, majd nem kérdezném én, hogy miképp tetszett ezt érteni?
- Te! Koczur! Nekem egy okos gondolatom támadt. Nekem meg kellene valahogy köszönnöm - ezt. - No! Mit szólsz hozzá?
- Várom az okos gondolatot.
- Hát ez nem az?
- Lehet belőle olyanforma. Az a kérdés, hogy hogyan akarja ezt a köszönetet nyélbe sütni.
- Levelet írok neki.
- Nem szokott ám az senki mástól levelet elfogadni, mint az ügyvédétől.
- Hát lediktálom Illavaynak.
- Per telegráf! Nagyon jó lesz. Hát aztán mit nyer vele?
- Hát azt, hogy ő is megtudja, hogy én is még mindig tisztelem őt.
- Arra a halottnak ugyan semmi szüksége nincs.
- Hát mire van szüksége egy halottnak?
- A feltámadásra.
- Hát ,,kis isten" vagyok én, hogy egy halottat feltámaszthatok?
- Mint ,,kis isten" ugyan nem sokra menne vele, hanem ha egy ,,kissé ember" akarna lenni, akkor megtehetné.
- Hogyan?
- Ahogy megtehette azt, hogy eltemesse. Vegye nőül.
- Bolond vagy te, Koczur.
- Nem én. Láthatja a báró, hogy Pálma grófnő még most is szereti önt.
- Igazán bolond vagy.
- Aztán a legjobb idejében van: harminc s egynéhány esztendős. Nincs is úgy túlizmosodva a termete, mint más valakié.
- De éppen az a más valaki. Hiszen te tökéletes futóbolond vagy.
- Aztán gondolja csak meg! Ha ez megtörténnék, hogy egy szép napon híre futamodnék az Apátváry Soma báró és Temetvényi Pálma grófnő között végbement házasságnak, hogy ütné meg egyszerre a guta a jó Ferdinánd grófot. Még a birtoka is ránk szállana; valamit csak megmentenénk belőle, s megszabadulnánk az örök mortifikáló ellenségünktől. Ha pedig kibékülne, az annál jobb volna nekünk, annál rosszabb neki.
- Meg kell hogy kötöztesselek, édes Koczur! Kényszerzubbonyt adatok rád. Hiszen te dühös bolond vagy. Hát török vagyok én, hogy két feleséget vehessek?
- Dehogy török! Hát hiszen éppen azon kezdtem a beszédemet, hogy váljék el a bárónőtől.
- Hogy lehetne az?
- Lehetne, ha egy kis bátorság volna hozzá.
- Az rágalom! Tudod, hogy én az oroszlánnak is nekimegyek.
- Tudom, az ,,Arany oroszlán"-nak Pozsonyban.
- De te oktondi! A te mendikáns eszeddel nem tudod, hogy a római katolikus házastársakat nem választják el oly módon, hogy azok ismét megházasodjanak, a feleségem pedig kálvinistává nem lesz csak azért, hogy én mást vehessek feleségül, őt meg elvethessem.
- Tudom én azt a mendikáns eszemmel is, hogy a katolikus házastársakat el nem választják, hanem azt megteszik, hogy megsemmisítik a kész házasságot. Vannak ,,elválasztó akadályok", amik miatt a megkötött házasság felbomlik.
- Tizennégy esztendő múlva.
- Akármennyi idő múlva.
- Mikor már két nagy gyermek származott belőle?
- Még akkor is.
- Hát a gyermekek hová lesznek?
- Az anyjuknak maradnak, s viselik az anyjuk családi nevét.
- De hát van ilyen ,,elválasztó akadály" mi közöttünk?
- Van.
- Micsoda?
- Azt én most nem mondom meg. Ez nekem az utolsó tromfom. Ezt majd csak akkor játszom ki, amikor meg lesz rá érve az idő. Van! Igenis van. Mégpedig a kezem között van. S ezt a báróné nagyon jól tudja, vagy legalább sejti. Ezért kész volna elveszteni egy kanál vízben. Ezért nem eszem én a báróné asztalánál soha egyebet, mint amit magam szedek ki a tarsolyomból. Tudom bizonyosan, hogy megétetne. Ezért akarná a báróné minden áron, hogy a báró úr távolítson el engem a házától, hanem hát én nem megyek. Csak mondja meg neki a báró, hogy köszöntetem, nem megyek. Ha nem tetszik neki velem egy födél alatt lakni, tessék neki róla tenni. Igen jó utak vezetnek ki a dominiumból mindenfelé. - A báró úrnak szabad tetszésére van bízva a választás. - Ha az én tanácsomat követi, akkor kezdhet egy új életet, kap egy olyan feleséget, aki önhöz még sírjában is hű maradt, s megszabadul egy olyantól, aki önből mindig csúfot űzött. Újra visszafoglalja azt a helyét a társaságban, amely önt megilleti: rangba, tisztes állásba helyezi magát. Vagyonát rendbe szedi, házának hajdani fényét helyreállítja, hitelezőitől megszabadul. Idő jártával még egy boldog családnak is alapítója lesz, amely nevének régi hírét növelni fogja, s lerázza magáról a férges gyümölcsöket, amik szégyent hoznak a családfára. - Ha pedig az ellenkező tanácsot követi a báró, ha az asszony szavára hallgat, hát akkor folytathatja a régi életet, ide ragadhat a piszokba, élhet a házibarátjának a könyöradományaiból, aki esztelen spekulációival tönkreteszi önt is és magát is. Szurkáltathatja magát az asszonya mérges gúnynyilaival, s hordhatja utána az ölebecskéjét. Aztán futhat egyik országból a másikba, kerülve a helyeket, ahol már ismerik. Birkózhatik alkalmatlan hitelezőivel, s járhat parapléval a kontózápor között. S aztán gyönyörködhetik nagy reményű sarjadékainak nagyszerű nevelésében, akiket kénytelen lesz kitagadni, ha lesz még miből kitagadni. Tessék választani. Miattam ne fárassza az elméjét a báró úr, - én elmegyek innen, mihelyt idejét látom az elmenetelnek. Nem kell engem ebrúdon kidobatni. Elmegyek úgy, mint a veszett kutya, a háztól: előbb megharapok egypár embert, s akiket megharapok, azok megint a többieket fogják összemarni. Híre lesz annak hetedhét országban. Addig pedig azt tanácsolom minden embernek, hogy ahol egy alvó szelindeket lát, ne hágjon a farkára.
Nagyobb érthetőség kedveért ledőlt Koczur az ágyra, s magára rántotta a bundáját.
A szerencsétlen Opatovszky Kornél csak állt ott, és bámult a semmibe: a saját lelke sivatag pusztájába.
Kisvártatva megszólalt:
- Hat igazán, Pálma grófnő küldte azt a pénzt?
- Ühüm.
- Gondolod, hogy irántam való szeretetből tette? - kérdé újabb szünet után.
- Ühüm.
Egy kis időköz múlva megint:
- És igazán van valami a kezedben, ami az elválásunkat lehetővé teszi?
Már erre a horkolása felelt Koczurnak.
Erre aztán egyszerre nekiszánta magát a báró, s úgy ellódult, mint aki valami végzetes nagy tettre adta rá a fejét.
Hanem amint a Koczur szobája ajtajától a lépcsőn és folyosón át a báróné szobájáig haladt, ezalatt kipárolgott szívéből a hatalmas elhatározás.
Koczur nem aludt: utánalesett az ajtón és az ablakon át. Látta és hallotta, hogy a báró az első emeleti lépcsőn is lehalad: az istállók felé megy. Ott felkölti a postakocsist, aki Koczurt idáig hozta, s éjjelre itt maradt, azt fölbiztatja, fölborravalózza, befogat a postacsézába, s éjben-ködben megszökik a saját palotájából.
Olyan nagyon beleillik a jellemébe ez a szökés! Mikor a neje azt követeli tőle, hogy a cimboráját csapja el, s erre igen jó okai vannak, a cimborája viszont azt, hogy a feleségét csapja el, s ennek is igen jó okai vannak erre: s aztán ő mind a kettőnek megígérte, hogy azt megteszi, s aztán neki is igen jó okai vannak arra, hogy azt megígérje, hát akkor a legjobb megoldása a nehéz föladatnak: kereket oldani, s megszökni a két malomkő közül.
Koczur nagyot nevetett magában. Erre is készen volt őkelme. Most már fölöltözött egészen. Nem kívánt többet aludni. Pedig még alig volt egy óra hajnal előtt.
- Hadd szaladjon az esze után.
       
Nem kell ám abból semmit elhinni, amit Koczur beszélt. Ez a második változat sem igaz, annak az ötezer forintnak az eredetéről. Nem tud arról semmit a pozsonyi ház élő halottja. Nem küldte az azt a hajdani vőlegénye kisegítésére. Ezt a mesét csak az olyan gyermekkel lehet elhitetni, mint Opatovszky Kornél. - De hát honnan jön akkor ez a pénz?









Jókai Mór: Akik kétszer halnak meg


Az üldözött őz
Koczur nem ment aludni, ahogy a teste kívánta volna, hanem felvette a kabátját, s végigtapogatózott a folyosón, amíg rátalált arra az ajtóra, amelyiket keresett: azon egyenesen be is nyitott, minden kocogtatás nélkül.
A szobában még gyertyavilág volt, s az egy szál gyertya mellett ott dolgozott Arnold a rajztábláján. Az építészeti kép készen volt, csak az iralhúzásokat, meg nehány elhibázott vonást kellett még belőle kitörülgetni, kivakargatni, ruggyantával és éles tollkéssel.
- Hát te, fiacskám, mit mókherolsz ilyen késő éjszaka? Csak nem bankót csinálsz tán?
A fiú gyermeki kedélyességgel felelt a késői látogatónak.
- Nézze csak, Koczur bácsi, ráismerne-e erre a házra?
- A biz uccsegéljen a mi palotánk! Minden megvan rajta: még a címer is a háztetőn.
- Meg akarom lepni vele az apát, azért maradtam fenn, hogy reggelre készen legyek vele.
- No iszen, majd az apa is meglep téged! - Hát aztán mi van még hátra belőle?
- Még csak egyet-mást ki kell belőle vakargatni.
- S te jól értesz a kivakargatáshoz? S azután a kivakart helyébe még más mindenfélét beleigazgatni ugyebár? Héj, héj, fiacskám, ezzel a talentummal meg sokra lehet vinni az embernek.
A fiú megütődve tekinte Koczurra, s kiejté a kezéből a vakaró gyantát.
Koczur odahajolt a fiú válla fölé, s csendesen suttogva mondá neki
- Fiacskám! Te a mai szent napon valami nagyon merész tréfába ártottad magadat. Hamis passzust segítettél csinálni egy pusztázó betyárnak.
- Micsoda?
- A biz Isten, a Bogár Jancsi volt, akit hét vármegye kerget egyesült erővel. S te annak igazgattál ki egy ferde útlevelet simára.
- Ki mondja azt?
- Persze, te azt gondolod, hogy senki sem látta; - pedig hát elég, hogy a csárdás ott lábatlankodott. Az ilyen parasztnak elöl-hátul szeme van. Akkor is rád vigyáz, amikor hátat fordít. A bizony kileste szépen, hogy te egy pohár borért meg egy roszprádliért egy követ fújtál a futó betyárral. Első dolga azután az volt a parasztnak, hogy följelentette az édesanyádnak, hogy micsoda tréfába ártottad magadat. A báróné meg természetesen azonnal sietett ezt az édesapáddal közölni.
- Hát hiba volt az, amit tettem?
- Óh, sancta simplicitas! Látszik, hogy nem laktál a kollégiumban. Nem tudod, hogy mit tesz az: schédát falsifikálni. Dehogy hiba! Virtus ez! Olyan vitézi cselekedet, amiért az állam két esztendőtől ötig való ingyen ellátásban részesíti a halandót.
- Ugyan, ne tréfáljon, Koczur bácsi!
- Tréfál a kánya! Magam fülével hallottam, amint papád idehívatta a csárdást, s rá akarta bírni, hogy hallgassa el az egész dolgot. A csivasz paraszt azt allegálta, hogy ötezer forintért megállja a titok, azon alul nem hallgat. Ha a báró nem adja meg neki, elmegy a főispánhoz, az majd kapva kap rajta. Héj, az öreg Temetvényi gróf milyen örömben lesz, ha a kezébe kaphatja ezt a fegyvert, amivel az ellenségének a szívébe döfhet egyenesen. Pörbe foghatja, becsukathatja az Opatovszky család egyetlen majorescóját. Semmi árvíz le nem mossa többet a família címeréről ezt a foltot.
A fiú reszketve állt föl a helyéről, arca elsápadt, ajkai szótlanul rebegtek.
- Az apádnak pedig éppen most nincsenek meg azok a gyönge ötezer forintjai, amikkel a trónörököse immunitását megvásárolja. Dühös volt a báró rettenetesen. Alig bírtam visszatartani, hogy a puskával ide ne jöjjön, s rögtön főbe ne lőjje nevének ilyetén meggyalázóját. Utoljára aztán valami nagyot gondolt. Azt mondta, hogy úgy fog tenni, mint a spártaiak, meg Brutus, meg nem tudom még kicsoda, úgy tetszik, hogy Foscari, velencei dózsé, aki a vétségben talált fiát saját maga szolgáltatta át a törvényszéknek. Azt mondta, hogy inkább maga előzi meg a parasztot: elmegy a főispánhoz, s feljelenti a dolgot. Így legalább meg lesz mentve a családi név ősbecsülete. Az elfajult fiút aztán nem bánja, csukják be valami javítóintézetbe, ami fiatal gonosztevők számára van felállítva. Rögtön be is fogatott a postakocsissal, aki engem idehozott fele útról, s éjnek éjszakáján bevitette magát a székvárosba. Halhattad a kocsizörgést: ebben a minutában ment el.
Mindez olyan valószínűnek volt kifundálva. Hogy is tudhatott volna erről valamit Koczur valami más úton? Ki mondhatta volna el neki ezt az esetet, holott ő akkor útban volt, s egy árokba dőlt, összetört hintó összetákolásán kívül egyébre gondja nem is lehetett: azóta pedig a házon kívül sem volt.
- Én Istenem! - rebegé Arnold. - Hát olyan nagy bűnt követtem volna én el? Én nem tudom. Hiszen én nem gondoltam semmire.
Ekkor aztán Koczur egészen más arcot öltött; a vállára csapott Arnoldnak.
- Ne félj semmit, fiacskám: Ember vagy a talpadon! Semmi hibát se követtél el. Ellenkezőleg! Nagyon hasznos dolgot cselekedtél. Szedd össze magadat! Magad sem tudod, hogy milyen derék fiú vagy. Én mondom azt! Ne félj semmit, míg engem látsz! Az az útlevél, amit te csináltál, különb nemesi leveled lesz neked, mint az öregapád kutyabőrei. Tudd meg, hogy az az ember, akinek a számára azt készítetted, nem valami futóbetyár, hanem a mi igaz ügyünknek a hőse.
- A mi igaz ügyünknek? - kérdé elbámulva Arnold.
- No, azt te még nem érted. - Majd megérted, ha nagyobbra nősz. - Most az az ember, akinek azt az útlevelet kiigazítottad, ezzel átkelhet a határon, s behozhatja a behozandókat.
- Mik azok?
- Majd megtudod, fiacskám: hamarább megtudod - mint gondolnád. Majd megtudod te nemsokára azt is, hogy ki az a Koczur. Ne félj semmit. Csak hagyd magadat elfogatni; csak hadd vigyenek vasra verve az önkény poroszlói. Ott leszünk mi az útban, és kiszabadítunk. Akkor aztán majd megtudod, hogy kik vagyunk. - A mi nevünk légió! Ott vagyunk mindenütt elrejtőzve. Csak egy füttyentés ezzel a síppal, s minden gunyhóból, minden barlangból: a föld alul, mint a raj, tódulunk elé. A temetvényi várrom a mi főhadiszállásunk. Minden üldözött ott talál menedéket. Onnan indulnak meg a dicső napok Hah! Lesz még szőlő, lágy kenyér! - De hát te még ezt mind nem érted. No, hát csak ne búsulj fiam semmit! Akikkel szövetségre léptél, azok nem hagynak elveszni. Légy készen mindenre! Én is ilyen fiatal koromban kezdtem magamat feláldozni a közügyért: azóta is mindig annak áldozom fel.
Azzal végigtapogatva a fiú izmos vállait, karjait, mint aki egészen meg van valakivel elégedve, nagy biztatások közt hagyta őt magára.
A gyermek meg volt rémülve. - Mindaz, amit Koczur beszélt neki, olyan nagyon hasonlított az igazsághoz. A semmire nem gondoló gyermeki lélek most egyszerre arra a tudatra ébredt fel, hogy ő egy olyan bűnt követett el, amit az ország törvényei a legsúlyosabb büntetéssel torolnak meg. S ez a bűn helyrehozhatatlan, és ebből egy egész láncolata fog következni az egymást szülő rémtetteknek. Ki tudja, minő, ki tudja, hol végződő merényletek támadnak ennek nyomain? A neveiket sem képes még azoknak kitalálni; sejtelme sincs felőle, hogy mi célból, mi okból tervezik azokat? Kik vannak beleavatva? Hová igyekeznek vele? Csak azt mondja neki az egész testét és lelkét elálló titkos borzadály, hogy mindennek ő lesz az oka.
Nem volt kihez forduljon tanácsért.
Csak egyet érzett: azt, hogy neki most futnia kell. Hová? Azt nem tudta. Csak innen el.
Nem lehetett semmi kétsége. Amivel vádolják, azt csakugyan megtette. Akkor nem tudta, hogy mit tesz; de most már fel van világosítva róla. Azt, hogy ő egy megrögzött, börtönbe, javítóházba becsukni való gonosztevő, mindennap volt módja hallani, és mindenkitől. A gyermeki csínytevések, amik nélkül egy nap sem múlt el, neki mint főbenjáró bűnök voltak beszámítva. Maga is azt gondolta, hogy annak már így kell lenni. S akitől legtöbbször hallotta, hogy ő olyan elvetemedett gonosztevő, akinek előbb-utóbb az akasztófán kell végezni, az volt a bárópapa maga. Arnold, mióta az eszét tudja, nem tanult egyebet, mint hazudni, csalni, kárt tenni. - Azt is mindig hallotta, hogy a szomszéd gróf, a főispán milyen esküdt ellensége az ő egész családjának. A húgával gyakran tanakodott rajta, hogy kellene annak egyszer felgyújtani az erdejét? Emlékezett rá, hogy ez a főispán rendelte azt el, hogy az ő és testvére gondnokául egy idegen ember legyen kinevezve: egy ember, akit ő ki nem állhatott hideg, szarkasztikus modoráért, ami gyermekekre nézve olyan lehangoló, s akinek a gondnoksága mellett jobb nevelést ugyan nem kapott, mint eddig, de sokkal rosszabb dolga volt, mint Koczur felügyelete alatt, aki elnézett neki mindent, s elhordta magával mindenféle bohó kalandjaira. Miért akarná őt megcsalni az a Koczur? Mi érdeke volna benne? Miért akarná őt ilyen nagyon megrémíteni? Miért keresné fel őt késő éjszaka, ha nem volna a veszély valódi, ami őt fenyegeti? Becsukatni a rabok közé, akik Illaván pokrócot szőnek. Egész életén viselni a hamisító nevet a homlokán! Pedig kitelik az apjától, hogy őt föladja. S a főispán nem fog irgalmat ismerni.
- Hátha még nagyobb veszedelem is lesz ebből, amihez ő segédkezet nyújtott. Valami országos zendülés, aminőről a cselédek meséltek neki, hogy volt már egyszer, az ő születése előtt alig egypár esztendővel. - Most már arra is emlékezett, hogy néha, mikor az erdőkön kóborolva meglátott a közeli ormokon felmagasló Temetvényi várromok közt estenkint valami tüzet kigyulladni, a kísérő vadász azt mondta a kérdezősködésre, hogy ott bizonyosan gerillák tanyáznak. Kezdett most már némi sejtelme támadni, hogy mik azok a gerillák. A Koczur, ha jól felborozott, elejtegetett néha olyanformát, hogy ,,Hej, mikor mi a báróval hajdanában gerillák voltunk!". Fantáziája kiegészíté aztán a fogalmat ez ismeretlen lényről. - Olyanformát is hallott egyszer egy dühbejött embertől (alighanem az anyjától), hogy az apáknak minden bolondsága elragad a fiakra is. Rögeszméje volt, hogyha az apja gerilla volt valamikor, akkor neki is bele kell jutni ebbe az állapotba menthetetlenül. S mert nagyon rettegett tőle, még jobban szédült föléje. - Senkije sem volt, akinél oltalmat keressen.
Csak a kis bűntárs, a nővér, az szerette valamiképpen. Olyanforma volt az a szeretet, mint két korhely cimboráé, akiket összeköt az együtt elkövetett csínytevések közös titka.
Ennek nem mondhatja el a baját, mert ennek nem lesz rá más válasza, mint hogy szökjenek el a háztól együtt.
Egy levélkét írt neki, s ezt az asztalán hagyta, hozzá címezve. Ennyi volt benne: ,,Nekem futnom kell innen, megyek a világba. Isten hozzád."
A rajzolótábláról levágta azt a képet, s összehajtogatva a zsebébe tette. Maga sem tudta, hogy minek viszi el. Talán csak azért, mert ez igazán jogos tulajdona volt; maga készítette.
Nem volt több egy öltöző ruhájánál (a többit rég értékesítették a házalók), nem kellett neki nagy batyut összerakni. A rajzolószerei elfértek az oldalzsebében. - Jó szerencse, hogy a Koczur által felküldött pogácsát az este nem költötte el, az most jó lesz útravalónak. Meddig? Egy ötlete támadt, s azt mondta: elég lesz odáig! S ezt az ötletet valóban az őrangyal sugallta a lelkébe.
- Van egy ember a világon, akit ennél a háznál mindenki szid, rágalmaz, káromol. Apa, anya, házibarát, cseléd, mind gyűlölködve beszél róla. Annak, aki ettől a háztól menekül, annál az embernél bizonyosan jó menedékre kell találni. Akit azok mind gyűlölnek, akik őt űzik, hajtják, az lesz az az ember, akinek őt bizonyosan be kell fogadni. Úgy hívják, hogy Illavay Ferenc.
Amint az éji őr elkürtölte az ,,éjfél után óra kettő"-t, Arnold csendesen kilopózott a szobájából, s elhagyta búcsúzatlanul az apai kastélyt, nekiindulva az ismeretlen világnak.
       
Az uraságok későn szoktak kelni. Koczur pedig azt még diákkorában megszokta. Csak a diák meg a gróf tudja, hogy mi az igazi uraság.
Atalanta báróné, mikor az öltözőszobájából kijött, a reggelihez felterítő inasnak azt mondá, hogy nem kell hat csészét tenni az asztalra, csak ötöt. Az inas szokva volt már az ilyen rendeletekhez. Valaki a családból nem kap reggelit. Ez többnyire Arnold úrfit szokta érni.
Ezúttal azonban a báróné más valakire gondolt. Az éjjel lefekvés előtt ő is jól hallotta az eltávozó úticséza gördülését. S miután férjét azzal az utasítással hagyta meg, hogy Koczurt azonnal küldje el magától, semmi kétsége sem volt afelől, hogy az eltávozó az alkalmatlan cimbora volt. Ezúttal csakugyan törésre került a dolog.
Annál nagyobb lehetett azután a bámulata, amidőn az inast elküldte, hogy hívja meg az uraságokat a reggelihez, s a legelső, aki betoppant az étterembe, éppen a szeretetre méltó Koczur volt.
- Ah! Ön kelt föl leghamarább, kedves Koczur?
- Én éheztem meg leghamarább, kedves báróné.
- Tessék helyet foglalni, itt a kávé; a többi urak is mindjárt jönnek.
- Csókolom kegyes kezeit. Tetszik már tudni, hogy én sohasem élek ezzel az indiai babbal: én csak maradok a régi patriarkális szokásom mellett.
S azzal félretolva az asztal végére tett csészét, kirakta a zsebéből a paprikás szalonnát meg a pálinkás butykost.
- Ez az én kávém!
Ezalatt belépett Diadém úr is, s az is jó reggelt kívánt Koczurnak. Az inas ellenben azzal a hírrel tért vissza, hogy a báró urat nem találja sehol.
- Jaj, barátom, azt ne is kéresse - mondá neki Koczur, aki már akkor (nem várva senki másra) letelepedék a maga helyére, s erősen megsózta-paprikázta a leszelt szalonnáját. - Elutazott a báró úr még az éjjel.
- Hová? - kérdé elbámulva a báróné.
- Hát hová máshová? Vissza Pozsonyba - regresszírozni magát.
S azzal, hogy még nevetősebb legyen az ábrázatja, teletömte a pofáját szalonnával, kenyérrel, kedélyesen himbálva a lábait.
A báróné szikrákat szórt a szeméből feléje.
- Ez megint ennek az embernek a műve volt! - monda franciául Diadémnek.
Koczur egy szót sem tudott franciául, hanem azért megértette ő azt. A hangból kitalálta, hogy mit beszélnek.
- Bizony én nem vagyok annak az oka, méltóságos asszonyom. Méltóztatik kegyesen tudni, hogy a báróné maga kívánta, hogy a báró hagyjon el engemet magától; ő tehát maga elutazott; engemet pedig itt hagyott a háznál.
A báróné úgy tett, mint aki nem is hallotta ezt az inzultust
 - Hol vannak a gyermekek? - kérdé az inashoz fordulva. Az vállvonogatva mutatott az ajtóra.
Azon már egyszer bedugta volt a fejét Czenczi, de aztán megint visszahúzódott, rövid idő múlva ismét előkerült, bátyjának a felbontott levélkéjével a kezében. Azt egyenesen odavitte az anyjához. A báróné átfutotta a rövid tartalmat, s aztán átnyújtá a levelet Diadém úrnak. Az is elolvasta, s vállat vont rá. Koczurnak nem adták oda; az nem is olvasta el; de azért legjobban tudta, hogy mi van a levélben.
- Kristóf! - mondá a báróné az inasnak - még egy csészét félre kell tenni az asztalról.
S azzal a társaság többi része számára háziasszonyi politesszel töltögeté a mokkát, s meríté a tejszínt a csészékbe.
Csak Czenczi baronesznek hullottak nagy könnycseppei is a kávé közé.
- Kristóf! - parancsolá Atalanta - Czenczi baronesznek vigye át a reggelijét a saját szobájába.
(Micsoda illetlenség az: egy tizenkét esztendős nagy leánynak könnyeket hullatni, mikor társaságban van!)
De Czenczi baronesz még annyira vitte az illem elleni kihágást, hogy egész zokogó szóval interpellálta meg a mamáját.
- Hát nem fogsz utánaküldeni Arnoldnak?
- Az nem az ön gondja! Majd hazajön, ha megéhezik.
Czenczi durcásan fordított egyet a vállán.
- Akkor majd utánamegyek én, s fölkeresem.
S indult.
- Czenczi! - szólt ekkor édeskésen az anyja. - Jer ide hozzám.
Aztán mikor ott volt mellette, azt súgta neki a fülébe:
- Ma délelőtt itt lesz a szabó, mértéket vétetek neked egy szép ,,pepita" ruhára.
- De ,,schottisch" volantokkal? - jegyzé meg Czenczi baronesz.
- Természetesen.
Czenczi baronesz aztán nem hullatott több könnyet, s nem szökött el Arnoldot fölkeresni.
Amint Diadém úr elköltötte a kávéját, fölkelt, s odaült Koczur elé. A báróné még vajas kenyeret evett. Koczur pedig rakta befelé a paprikás szalonnát, kenyérhajon elmetélve.
- Koczur barátom, én meg vagyok felőle győződve, hogy ön jól tudja, hová lett a báró?
- Arnold báró?
- Patvart! Törődöm is én Arnold báró diákkalandjaival. Kornél báróról beszélek. Hová mehetett el ilyen rögtön?
- Ideám sincs róla. Ha kérdeztem volna tőle, nem mondta volna meg, s ha megmondta volna, bizonyosan másfelé ment volna.
- Itt pedig okvetlenül szükség van a jelenlétére, hisz éppen azért adtunk egymásnak ide találkozót. Igen fontos ügyeket kellene együtt elvégeznünk.
- Fontos ügyek! - szólt Koczur, s ezt a szót valami olyan bántó, fitymáló tréfás arcfintorral kísérte, hogy érthette belőle minden ember, mi véleménye van neki a fontos ügyekről.
- Azt akarom vele mondani - magyarázá Diadém úr -, hogy vannak bizonyos végelintézésre váró ügyek, amiket nem lehet befejezni - az ő aláírása nélkül.
- Sőt az ő pecsétnyomó gyűrűje nélkül, mert maga az ő aláírása még igen kétséges szentesítése egy okiratnak. Minden esztendőben megváltoztatja az aláírását, s ha egy levelet ír, annak az egy oldalán annyiféle kalligrafiája van, mintha minden sornál egy megint másik diák csinált volna probatio calamit. Az egyik sor betűi hátradőltek, a másiké előre, a harmadiké hegyes és hosszú vonalokból állnak, a negyediké elterülnek. Kezdi légyfejekkel, végzi verébfejekkel. Nekem mindig azt hozta fel igazolásul, hogy azért ír ilyen furcsán, mert van neki egy gézengúz rossz fia, aki a boltosoknál megrendeléseket tesz az ő nevében, az írását utánozva; hanem én tudom legjobban, hogy ezelőtt is mindig így szokott írni, mikor még Atalanta méltsám nem tette őt boldog apává.
- Mindent meglehet öntől tudni, kedves Koczur, csak azt az egyet nem, amit az ember éppen tudni óhajt. Tehát nem szólt önnek Kornél báró afelől, hogy mi viszi el olyan rögtön innen, megérkezése után alig néhány órával?
- Hogy mi vitte el innen olyan hamar? Azt ő nekem nem mondta, hanem azért én tudom. Először a meleg, aztán a hideg. Melege volt attól a háromezer forinttól, amit a zsebében érzett, és fázott attól a gondolattól, hogy holnap ebből mindenféle alkalmatlankodó szadduceusoknak majd hogy szét kell sokat osztogatni. Az már neki nyavalyája, hogy szabónak, csizmadiának, boltosnak, mosónénak adósa szeret maradni, ameddig lehet. Hát ez vitte el, semmi más. Ellenben azt is megmondhatom, hogy mi fogja visszahozni. Hát mihelyt az a pénz elfogy: (az pedig a pozsonyi ,,Arany Oroszlán"-nál tovább nem tart) azonnal itthon lesz megint. Ne tessék aggódni; holnapután itthon fogjuk őméltóságát tisztelhetni. Én azonban most megyek a fiút keresni, hogy hová lett, mi csípte meg.
Azzal becsattantotta a szegedi bicskáját, s a szalonnás tíz ujját beletörülve a bekecse báránybőr bélésébe, azt mondá búcsú fejében a bárónénak, hogy ,,kisztihand". S meg is tette, amit mondott.
       
A menekülő gyermek vágott magának az útfélen egy botot az útra. Ez volt az egyedüli apai jussa az ősi huszonkétezer holdas erdőből. A kést, amivel azt levágta, belehajítá a legmélyebb árokba. Ez is egyik segédeszköze és bűnjele volt az elkövetett gonosztettnek; annak a díjában adták ezt neki.
Nem volt más vezetője, mint az a csillag, ami ott szokott lemenni, ahol az a két hegy összeér, amelyiknek a völgyében lakik valahol az a valaki, akivel őt kisgyermek kora óta folyvást ijesztgették: ,,Ha rossz leszesz, majd eljön az Illavay és megesz", később megint: ,,Ha nem akarsz tanulni, majd elvisz az Illavay, s aztán majd eldeklinál". - Legtöbbször hallotta azt, hogy ha hazudsz, az Illavaynak adunk, s az tüzes vasakkal sütögeti annak a nyelvét, aki hazudik!". Hol vannak hát azok a tüzes vasak?
Jó gyalogló volt; teste olyan, mint az acél: ez anyai örökség volt, ilyenformán megtörtént rajta, hogy azon a híres országúton utolérte azt a bricskát, amin apja egy órával korábban elutazott. Ebben azonban az előfogatnak is volt érdeme. A két kifáradt dikhenc különben sem szokta magát megerőltetni; az út pedig nyaktörő volt, a kocsisnak vigyázni kellett a barazdolásnál, hogy még egynehányszor ki ne tálalja a sár közepébe a földesurat. Egy helyen mégis belekeveredtek a kátyúba. Az istráng összeakadt.
Arnold messziről megismerte az apjának a hangját azokról a szép retorikai frázisokról, amikkel egy sárban rekedt utas szokta eláldogatni sorba azt, aki ezt az urat teremtette, ezt a sarat teremtette, meg ezeket a lovakat teremtette. Ő aztán jó messze lekerült az útról, hogy az apjával össze ne kerüljön. Nekivágott az erdőnek, mint valami menekülő tolvaj, s követte a patak mentén a gyalogösvényt. Tudta, hogy annak valahol majd csak ki kell lyukadni. A rém, ami egész lelkét terhelte, oly nagy volt, hogy nem jutott eszébe semmi más félelem.
Valahol az erdők mélyén tüzet látott lobogni, amit az éjszakai csalódásban óriásoknak látszó férfialakok álltak körül. ,,Ezek bizonyosan azok a gerillák" - gondolá magában, s minthogy az ösvény egyenesen arra vezetett, azt is elhagyta, s aztán nekivágott a meredek hegyoldalnak egyenesen, út nélkül, tövisen, ciheren keresztül.
Virradni is kezdett, mire a hegyhátra fölért.
Onnan aztán, amint széttekintett, nem látott maga előtt mást, mint erdőt. - Hanem e rengeteg közepéből magasan emelkedtek ki a temetvényi vár romjai. Onnan egyenes ösvény vezet le abba a völgybe, ahol Illavay birtoka van. Kerülnie kellett a járt utat, s elbújnia minden szemközt jövő elől, hogy meg ne fogják, vissza ne vigyék. Reggeltől napestig kódorgott erdőkön, mezőkön keresztül; ahol elfáradt, ott lefeküdt, a mohos gyep igen jó ágy; ebédet is talált ,,a nap"-nál: tavasszal a bibicek fészkelnek a morotva között, s azoknak a tojása uraknak való csemege; a homokos garádokban pedig talált elég turbolyagyökeret, ami igen jóízű; az Isten őrizte, hogy ugyanannyi fiatal bürköt nem evett meg helyette, ami nagyon hasonlít amahhoz. Estére aztán szerencsésen bevergődött abba a faluba, aminek a nevét sem tudta, csak annyit hallott felőle, hogy abban minden ház tarkára van festve, s mindjárt a falu végén Temetvény felől áll egy oszloptornácos ház, az az ő nagybátyjáé.
Jó is volt rá nézve, hogy este sötéttel érkezett meg, nagyon megnézték volna különben: ágrólszakadt külsejével mindenki garabonciás diáknak tartotta volna; ruhái megtépve, arca, kezei összekarcolva a tövistől, térdein, könyökein a hegymászás latható haváriái, fénymázos cipőinek orra a talpától elválva; méltó staffage egy bűntudattal üldözött, kóborló suhanc rossz lelkiismeretű arcához.
Mikor odaért a ház ajtajához, elébb félénken benézett az udvarra: nincs-e ott valami cseléd vagy harapós kutya. Kutya nem volt az udvaron. Falusi ügyvéd komondort nem tart, - a kliensek végett, csak vadászkutyát; az pedig odabent alszik a kanapén. Egy szolgáló volt kinn a folyosón, az ludat tömött, meg kellett várnia, míg elvégzi. Csak aztán, hogy az bement a konyhába, volt ideje hirtelen besurranni az utcaajtóból addig a legközelebbi szobaajtóig, ami fölé nagy betűkkel van fölírva, hogy ez az IRODA. Azon benyitott a fiú minden kocogtatás nélkül. - Jó helyen járt. A tágas szobában ott ült az íróasztalnál egy széles vállú férfi, akinek a boglyas haja, torzonborz szakálla erősen szürke volt már, széles homloka ráncokba szedve: ernyővel letakart olajlámpánál dolgozott egy csomó szétbontott pörirat között.
- No! Ki az? Mit akar? - kérdé az ajtónyitásra föltekintve. Aztán mikor meglátta a belépő alakot, azt mondá:
- Ahán - s a zsebébe nyúlt.
Ennek az alaknak a megpillantásánál s ennél a zsebbe nyúló mozdulatnál az az ötlet nyilallt Arnold fejébe, hogy eltagadja magát, s azt mondja, hogy ,,ein armer Reisender", s odatartsa a kalapját az alamizsna elé - s aztán odább menjen, folytatni azt a mesterséget. Hiszen szép az, aki érti.
Hanem aztán csak eszébe jutott, hogy mit fogadott föl magában. Nem akar hazudni többet. Itt az első kísérlet. - Hátha az igazat mondás is kifizeti magat. - Felemelte a fejét, s közelebb lépett egészen bátran.
- Én vagyok Opatovszky Arnold, édes urambátyám.
S csakugyan jó hatása volt az igazság kimondásának. A trabális férfi egyszerre felugrott az asztaltól, s silénusi ábrázatját engedve nyájas mosolygásra torzulni, odament a belépő elé, s atyafiságosan megölelte, megcsókolta.
- Szervusz, kis öcsém! Hát mi jó hozott ide?
- Szöktem - felelt röviden Arnold.
- Azt kezdem látni. Honnan jösz?
- Hazulról.
- Hogyan?
- Gyalog.
- Mégpedig a hegyeken keresztül, ahogy veszem észre. Ettél-e valamit?
- Ettem az úton.
- Hol és mifélét?
- Mindenfélét, amit hazulról hoztam magammal.
- De az én házamnál az ám az első regula, hogy igazat kell mondani.
- Minden igazat meg kell mondani?
- Igen bizony. No, hát mi volt az a mindenféle?
- Egy pogácsát hoztam hazulról, s találtam az úton bibictojást meg turbolyát.
- Akkor ülj le ide a pamlagra, megyek siettetni a vacsorát.
Arnoldnak alig volt ideje körülnézni a prókátorosan szigorú szobában, amint ismét visszatért a szürke fejű.
- No, hát mondsza, édes kis öcsém, miért szöktél el hazulról?
- Mert üldöznek.
- S miért jöttél ide hozzám?
- Azért, hogy megvédelmezzenek.
- Megállj csak! Honnan gondolod te azt, hogy én a te nagybátyád vagyok, holott engemet sohasem láttál életedben? Hátha én éppen a szolgabíró vagyok, akihez veszedelmedre jöttél, s csak vendég vagyok ennél a háznál?
No, most mit feleljen rá? Megakadt a gondolatja.
- No, felelj hát! De igazat mondj.
- Nem tudok.
- Nem tudsz? Hát mit tudsz?
- Csak hazudni tudok. - Az pedig itt nem szabad.
- Nem bizony. Itt ki kell mondani az igazat, ha még olyan rossz is. Próbáld meg. No - segítsek benne? Beszéltek otthon felőlem egyszer-másszor, ugyebár? - Azt mondták, hogy olyan rút vagyok, mint az ördög?
A fiúnak majd a szájapadlásán ragadt a nyelve, mégis rákényszeríté, hogy kimondja:
- Igenis.
A szürke fej csendesen nevetett rá.
- S aztán te éppen olyan rútnak találtál, mint amilyennek az otthoniak leírtak?
- Igenis.
A szürke fő most már hangos hahotára fakadt.
- No, látod, milyen jól sikerül az igaz kimondás, csak így folytasd.
S megrázta kedélyesen a fiú kezét.
- S aztán hogy jöttél arra a gondolatra, hogy mikor hazulról megszököl, éppen engemet keress föl?
A fiút felbátorítá az első kísérlet sikere. Valami eddig ismeretlen gyönyörűséget kezdett érezni abban, hogy az ember kimondja a valót. Ekkoráig még sohase próbálta. Meg is járta volna vele, ott, ahol más népek laknak.
- Elmondom igazán. Akiről nekem odahaza mindig és mindenki azt beszélte, hogy milyen rossz ember, és minekünk milyen nagy ellenségünk, mikor el kellett szöknöm az otthon levőktől, arra gondoltam, hogy ide kell nekem szegődnöm, itt jó helyen leszek.
- Van benne logika. ,,Aki az ellenségemnek ellensége, az nekem jó barátom". Mármost hát mondd meg, hogy miért kellett neked onnan hazulról elszöknöd?
A fiú fejét vakarta, és gondolkozni látszott.
- Nos! Arnold öcsém, csak nem azon töröd tán a fejedet, hogy nekem valami hazugságot mondj?
- Megvallom, hogy azon is törtem a fejemet - felelt a gyermek. - Mert már hozzá vagyok szokva. Úgy vagyok, hogy ha akarok, sem tudok valamit úgy elmondani, ahogy igazán megtörtént.
- Ezt a túlságos eleven fantázia okozza.
- Nem tudom. Mi mind így teszünk. Az egész úton idáig jövet mind abban főtt a fejem, hogy micsoda mesét gondoljak ki, amit urambátyámnak elmondjak, de nem merek velük előállni.
- Hát akkor mondj igazat.
- Hiszen azt is megtehetem. Elmondhatom felét, háromnegyed részét annak, ami igaz, s nem lesz benne hazugság.
- Az egészet kell elmondanod.
- Elmondhatok annyit, hogy urambátyám azt fogja rá mondani: ,,no, ha ez mind igaz, akkor teljes okod volt otthagyni az apai házat", s a fődolgot még akkor is elhallgathatom.
- De hát kezdd a fődolgon!
A gyermek az ajkát harapdálta kínjában.
- De mikor az az én hibám! Az én igen nagy hibám. Valóságos bűn! - hebegé, s könnybe lábadt a két szeme.
- Annyival inkább. Sokkal könnyebb az embernek magára vallani be a hibát, mint azt másokra hárítani.
- Nem hibát, de bűnt követtem el, amiért törvény szerint fognak üldözni.
- Akkor éppen el kell mondanod a legkisebb részletekig mindent, hogy megtudjam, mi tanácsot adjak a védelmedre?
- Tehát ön meg fog engem védelmezni?
- Ez kötelességem, mint ügyvédnek is, mint rokonodnak is.
- De ha nagyon hatalmas ember volna, aki üldöz.
- Az ellenében is.
- Hátha - hátha a tulajdon édesapám volna az?
- Az már nehéz helyzet volna ugyan; de nem tenne semmit lehetetlenné.
- Óh, én úgy szégyellem azt elmondani!
- Amit nem szégyenlettél megtenni?
- Akkor nem tudtam, hogy az olyan rossz. Nem gondoltam semmit. Azt hittem, hogy semmivel sem teszek rosszabbat, mint mikor az apám írását utánozva, a fűszerárusnál nyalánkságokat rendelek meg, vagy mikor a tanító lajstromából azt, hogy ,,nagyon rossz" kivakarom, s azt írom be, hogy ,,dicséretes". Mikor kisül, jól megvernek; nem kapok ebédet, s azzal vége.
- Tehát valami hamisítást követtél el?
- Bevallom.
- Mit hamisítottál?
- Egy útlevelet.
- Kinek a számára?
- Egy bujdosó szegénylegény számára, akiről aztán megtudtam, hogy valamikor rabló volt, most pedig valami országos veszedelem főcinkosa.
- Hogyan kerültél ezzel össze?
No most! Itt már nehéz megállni az embernek, hogy valami mesét ki ne gondoljon, ami az igazságot valamerre megkerüli.
- Nézz a szemembe, kis öcsém; egyenesen a szemembe nézz, aztán felelj.
Arnold úgy érzé, hogy ennek az embernek a szemeibe nézni annyi, mint foglyává lenni. Ezek a szemek kihíjják az emberből a lelket. - Nekierősíté a szívét.
- Meg hagytam magam vesztegetni tőle.
- Hogyan?
- Éhes voltam, s ő behítt a csárdába, s adott ennem és innom.
Illavaynak a szemei szikrákat hánytak erre a szóra.
- Haragszik ön rám?
- Dehogy terád! - monda a nagybátya, olyan hangon, melynek kitörését erővel tompította el. - Folytasd tovább.
- Mindenféle bolondságot elkövettem már ezen a napon, hogy valakit rászedjek; megtréfáltam zsidót, komédiást: ha meggondolom, az is mind cudarság volt.
- Egyedül követted el mindazt?
- Én csak magamra vallok.
- Jól van.
- Azt gondoltam én, hogy ez is csak egy bohó kaland, amin majd nagyot nevetünk. Azt is hittem, hogy nem tudja meg senki; hiszen senki sem néz oda. Azonban a csaplár, aki a bort hordta fel, fél szemmel odavigyázott, s megtudta, hogy mit csinálok. - Ma éjjel azután, éjfél után, mikor még fenn voltam...
- Miért voltál fenn éjfél után?
- Dolgoztam valami munkán.
- Te! Dolgoztál?
- Ne gondolja, urambátyám, hogy most egyszerre megint elkezdek hazudni. Megtudtam, hogy az apám hazaérkezik az éjjel. Azt fogadtam neki, hogy lerajzolom a kastélyunkat. A munka félbemaradt, nem gondoltam rá. Most aztán sietni akartam vele, hogy reggelre elkészüljön. Elhiheti, amit mondok. Itt van a zsebemben. Elhoztam, hogy legalább a képe maradjon meg nálam a háznak, amit sohasem látok többet.
Arnold odanyújtotta nagybátyjának a rajzot.
- Ej! Ezt te egészen magad készítetted?
- Tanultam rajzolni, mikor még rajzmestert is tartottak számomra.
- Hiszen te még sokra viheted ezen az úton. Lehetne belőled építész.
- Hiszi ön? S abból meg lehet élni?
- De úri módon. Csakhogy sokat kell tanulni meg dolgozni.
- Óh, arra én kész volnék! Tanulni, dolgozni; megszolgálni valamit. Az olyan jó lehet! Mikor az embernek valami munkájára azt mondják, hogy ,,nagyon jól van"; mikor az ember valami pénzt kap, amit megérdemelt.
Itt nagyot sóhajtott a fiú.
- Hanem hát ez mind hiába. Belőlem nem lesz már semmi. Mikor már csaknem készen voltam a munkával, benyit hozzám késő éjjel - egy régi jó barátja a családunknak.
- Kicsoda?
- Nem mondom meg a nevét. Nem keverek bele mást is a bajomba.
- Ez is jól van.
- Azért jött oda hozzam, hogy elmondja, milyen veszedelem vár rám. A csárdás, aki meglátta, hogy a szegénylegény útlevelét kiigazítottam, elment az apámhoz, s ötezer forintot kért tőle azért, hogy azt a bűnt, amit én elkövettem, titokban tartsa. Ha meg nem kapja, elmegy a főispánhoz, és fölád. S a főispán a mi családunknak halálos ellensége.
- Úgy van.
- Az apám nem adott a csárdásnak ötezer forintot a titoktartásért, hanem ahelyett azt tette, hogy késő éjjel befogatott, s hogy a feladót megelőzze, maga ment el a főispánhoz, feljelenteni a bűnömet. És ez nagy bűn volt, nemde?
- Valóban az volt.
- Büntetése öt esztendei fogság.
- Fiatal korod ugyan enyhítő körülmény.
- Mennyiben enyhítő?
- Annyiban, hogy súlyos börtön helyett javítóintézetet szab meg a törvény.
- De mégis fogság? Mégis gyalázat?
A nagybátya nem felelt rá semmit.
A gyermek lecsüggeszté a fejét.
- Az apám úgyis mindig azzal fenyegetett, hogy javítóintézetbe ád, valahányszor megérkezett valahonnan; bújnom kellett előtte, zsivány, gonosztevő volt nála a nevem mindig. Elhiszem, hogy kegyetlenül fog velem bánni. Aztán még többet is megtudtam attól a jó barátunktól. Hogy ezzel az én hamisított útlevelemmel mármost az a veszedelmes cimbora nagy országháborító dolgokat fog elkövetni. Tűzbe, lángba fog borulni az ország.
- Igazán, azt mondta az a jó barát? Honnan tudja ő ezt?
- Azt ne kérdezze ön tőlem, az másnak a titka. Az én bánatom az, hogy mindennek én leszek az oka, az előmozdítója, a megindítója! Mi fog mindebből következni? Istenem! Milyen iszonyatok lesznek ebből?
- Végiggondoltál ezen?
- Nem tudom, hogy gondoltam-e, vagy álmodtam, mikor egy vadkörtefa alatt elnyomott az álom. Magam is ott voltam azok között, akik sötét éjjel indulnak el a munkára, lesbe állnak az árok szélén, s megállítják a postaszekeret, s elrabolják a leveleket. Aztán összegyűlnek elhagyott várromok föld alatti üregeiben, s tanácsot tartanak, hogy jövő éjjel kit támadjanak meg. Nekem is velük kell mennem. Bekormozott képpel késő este berontani a házakba. Ha valaki rám ismer, azt megölni. Ha elárulnak, az egész falut fölégetni. Kergetőzni erdőkön, morotvákon keresztül, s ha körülfognak, egy golyót röpíteni az agyamba. Én Istenem, milyen álom volt ez! De azután ébren is tovább folytattam, mintha jobban ki akarnám szőni-fonni az egész tervet. Mit csinálnék, ha benne volnék? Milyen rémtetteket tudnék elkövetni? Hogy lennék olyan híres emberré, akinek a nevétől minden ember keresztet vet magára, s azt mondja: ,,Isten őrizz meg tőle!". Álmodtam-e, gondoltam-e mindezt összevissza? Alig tudom. Csak azt tudom, hogy féltem saját magamtól, amíg a sötét erdő betakart.
- Hát aztán nem féltél saját magadtól, mikor az erdőből kijutottál?
- Akkor megint egészen más érzés fogott el. Mikor megláttam a völgyön keresztül megnyílni azt a szép nagy világot, az aranyos távolt, valami olyan nagy kín fogta el a szívemet, hogy sírnom kellett bele. Ha rám találnak, rám vallanak, elítélnek, be leszek csukva egy vastag falú börtönbe! Hosszú esztendőkig elveszik tőlem ezt az egész szép világot. Gyötörni, kínozni fognak. Elveszik tőlem a rajzolóeszközeimet, amiket szeretek, s kényszerítenek olyan munkára, amit utálok. Egyformává tesznek más száz meg száz gonosztevővel. Óh, erre gondolni is rettenetes.
- Bizony az.
- S aztán még tovább gondolkoztam rajta. S mi lesz belőlem aztán, ha egyszer kiszabadulok? Meg leszek bélyegezve örökre. Senki se fog velem szóba állni, aki a becsületére ad valamit. Akármihez akarjak kezdeni, mindenünnen azzal fognak elutasítani: ,,Be voltál zárva, el voltál ítélve!". Ha valahol, messze földön, idegen emberek között, megtelepedem, tisztességes állást, életmódot szerzek, mindennap rettegnem kell miatta, hogy valaki utánam jön, aki ismer, s rám kiált: ,,Gonosztevő voltál, megülted a börtönt!", s megint futni kell odább. Valahányszor rám ösmernek, más nevet kell felvennem, egy országgal odább futnom. És aztán ha veszett nevemet költötték, ha kikiáltottak csalónak, ha nem szabad becsületes embernek lennem, azzá kell lenni, aminek híreszteltek, tévelyegni csalva, szédelegve a széles világban, arcul köpve, kirugdalva a rettenetes emberi társaságtól, mely soha ki nem engesztelődik az egyszer megbélyegzett iránt! Óh, mondja ön: nem ez a sors vár-e reám, ha elítélnek?
- Valóban ez.
- S nem hiszi ön, hogy valamiképpen ki lehetne rimánkodni azoktól, akik így fenyegetnek, hogy kegyelmezzenek meg? Tán a csárdást, aki látta bűnömet, hogy ne tanúskodjék? vagy az apámat, hogy ne jelentsen fel? vagy a főispánt, hogy ne fogasson be?
- A csárdást talán meg lehet vásárolni pénzzel, hogy hallgasson el; a főispánra nagy nehezen lehetne hatni valakinek, de hogy Opatovszky Kornél báró mit fog tenni a fiával, ha megharagszik rá, azt emberi elme ki nem számíthatja.
- S nincs mentség a számomra a törvényben?
- A törvény csak szigort ismer.
- Hát ha önt kérném, rimánkodva, hogy védelmezzen a bírám előtt, hogy mentsenek fel?
- Megtennék mindent, ami észtől és szívtől kitelik, de a bírák feladata nem a kegyelemosztás. Azok a tényekből ítélnek. A védőügyvéd ékesen szólása, az enyhítő körülmények egész csoportozata nem eszközöl ki mást, mint a büntetés mértékének leszállítását.
- Az pedig énnekem azután mindegy, hogy egy napig van-e homlokomra rásütve a bélyeg, vagy öt esztendeig.
- Úgy van.
E lesújtó szónál a gyermek elhallgatott, s egészen magába szállva évődött valami gondolaton, amit az a figyelő férfi az arcáról olvasott le előre.
Egyszer aztán fölemelte a fejét. Arca kiderült.
- Hát jól van. Édes urambátyám. Ha ön nem hiszi, hogy ezért a vétségemért ki lehet menteni, akkor ne is védelmezzen. Nem fogok önnek sokáig terhére lenni. Holnap reggel odább megyek szépen.
- Hová? Világot csalni?
- Nem. Majd én tudom, hogy mit teszek. - Csak arra kérem önt, hogy holnap délután, ha ráér, sétáljon el majd a temetvényi várrom erkélye alá.
- Azt akarod ezzel mondani, hogy felmégy a várrom legmagasabb tornyára, s onnan veted le magadat?
- Hogy mit teszek? Azt nem beszélem ki. - Hanem, hogy magamat egész életemre meggyaláztatni nem engedem: azt fogadom az Istenemre.
- Hogyan? Te fiú! Neked volna szíved meghalni a gyalázattól eliszonyodva?
- Azt majd megtudja ön! - felelt a fiú dacosan.
E szókra odadobbant eléje Illavay, s megragadva két herkulesi kezével a gyermek karjait, megrázta őt erőszakosan, s ijesztő arcával rámeredve förmedt reá mélyen dörgő szóval.
- No, hát halj meg, ha van bátorságod hozzá! Ha megérezted, hogy többet ér az életnél a becsület. Igen! Meg kell halni ennek a hitvány, rossz alaknak, aminek nincs egy íze, ami meg ne volna romolva. El kell temetve lenni, porrá kell válni minden porcikádnak, amit ez az átkozott Stibor-vér megmérgezett. Csaló! Hamisító! Világ szemetje, te! Rázd le magadról ezt a befertőzött testet - hadd tépem ki a lelkedet belőle, s átadom egy másik embernek, aki még nincs a világon. - Halva vagy már! - Most jer: tanulj meg újjászületni.
Azzal odalódította őt az íróasztalához, s annak a fiókját kirántva, elővett belőle egy iratot, s odatartá eléje.
- Ismered ezt? Itt a hamisított útleveled. - Vedd magadhoz. S tartsd meg örök emlékül.
A gyermek maga elé kapott a két kezével. Az indulatroham elvette a szavát: akadozó hangon, mely zokogását fullasztá el, kiálta valami érthetetlen szót, s aztán, amint megkapta kezével azt az iratot, elkezdett görcsösen kacagni, s azzal ájultan rogyott össze. Nem volt emberi hatalom, ami az összefacsarintott öklét szét bírta volna nyitni, amivel azt az iratot a melléhez szorítá.
Mikor ismét fölnyitá a szemeit, ágyban találta magát. Két angyalarc hajolt föléje. Egy idősebb nő s egy gyermeklány arca. Egy anya és egy testvér. Az ágy lábánál pedig ott könyökölt az a haragos tekintetében annyi jóságot rejtegető alak. Az meg olyan volt a szürke hajával, hosszú szakállával, mint az öreg Isten (a képeken ahogy festve van).
- Meghaltam? - kérdezé a fölocsudó.
- Meg bizony - dörmögé a szürke szakállú.
- S ez itt a másvilág?
- Az bizony. - De minthogy a másvilágon is szoktak enni, hozzátok gyorsan azt a levest. Az éhségtől ájult el szegény fiú.
Az a kisleány rögtön ott termett a készen tartott csésze levessel.
Annyi idős lehetett ez is, mint Czenczi. Csakhogy egészen másforma volt az.
Arnold mohón nyelte a levest. Ilyen levest csak a paradicsomban isznak bizonnyal.
De még amellett sem felejtette el keblét megtapogatni, hogy nincs-e ott az az útlevél. Hogy ne lett volna? Ott volt az inge alá dugva. Hisz ez az ő útlevele abba a másvilágba.
- Jó volt, Arnoldka? - kérdé mosolyogva az a kisleány. - Hogy érzed magad?
Erre aztán Arnold mondott egy olyan ragyogó szép szónoklatot, hogy az szebb volt mindannál, amit valaha költők versbe szedtek. Csakhogy azt már egy megint másik világban mondta el, az álmok országában. Amint a levest megitta, rögtön elaludt. De a keze még álmában is őrizte azt a féltett útlevelet ott a mellén.
       
Ugyan, hogy jutott ez az útlevél olyan hamar Illavay kezébe?









Jókai Mór: Akik kétszer halnak meg


Egy párbeszéd, aminek az elejét nem hallottuk
- Nos! Hát mit szólsz a tervünkhöz, kedves cimborám?
Ezt kérdé az elmondottak után Gorombolyi postamester, az ő régi jó kenyeres pajtásától, Illavay Ferenctől, egy doboz verpeléti mellett ülve.
- Azt, hogy ,,sohase lesz ebből gálickő".
       
Hanem hát hogy mik voltak azok az elmondottak? Ezt kérdezi legalábbis a tisztelt olvasó.
Hát hiszen azt is meg lehet érinteni, s aztán ,,sapienti pauca". Hanem elébb küldjük ki a szobából a gyerekeket, mert ez nem nekik való tudomány. Nézzétek csak, milyen szép szivárvány van odakinn az égen!
Tehátlan.
- 1863-ban éltünk.
- Aztán - ,,csordultig volt a pohár".
- Az volt a kor jelszava, hogy ,,mi várhatunk", csakhogy az a ,,mi" nem mi voltunk, hanem másvalaki.
- Ellenben ,,fekete pontok voltak a láthatáron".
- Volt egy nótánk, ami ezen kezdődött, hogy ,,szennyes az én ingem!" - Végződött pedig azon, hogy ,,Éljen Garibaldi".
- A caprerai hős pedig azt mondta, hogy ,,mi közöm nekem a ti szennyes ingetekhez, az enyim veres".
- Hát hisz éppen azt a veres inget szeretnők látni.
- Hja, de az nem megy, hacsak nem hívják. Arra pedig nem elég a nóta. Arra az én bal fülem nem hall.
- Hát hogyan tiszteljük?
- Avec des coups de fusil! (Ez meg franciául van, s magyarul annyit jelent, hogy ,,szerezzetek ócska vasat".)
- Hja, bizony, ,,ócska vasat", olyan ócska vasat, amilyen már tizennégy esztendő óta nem volt a kezünkben.
       
- Menjen az úr, ne tréfáljon! - kiált föl erre a tisztelt olvasó. - Majd bizony ilyen tizenhárom próbás mamelukoknak jutott volna valaha ilyesmi az eszébe! Poétázás az egész!
Hát hiszen tudtam előre, hogy nem hiszik el.
       
Azonban mégis úgy volt a dolog, hogy Gorombolyi, a hajdankori hadvezető, arról beszélgetett Illavayval, a mesevilágbóli kormánybiztossal, hogy ha lehetne szerezni ilyen ócska vasat, mi történnék vele.
A heves fejű egykori hős haragosan pattant föl kortársának erre a szkeptikus észrevételére.
- Ha nem ismernélek, azt mondanám, hogy gyáva lettél.
- Abban is lehet valami. Tizennégy év nagy idő. Mindenikünk vénebb lett annyival. Hanyatlottunk testi, lelki erőben. A tagjaink sem szolgálnak bennünket úgy, ahogy hajdan: barometrum lett a lábunk, s karlsbadi vizet iszunk éhomra. Reményeink röptét letörte a sok nehéz csalódás; nem hiszünk már magunkban sem, hát még másban. A lelkesedés lángja helyett a számítás flegmája adja a temperamentumunkat. - Ez is mind cölönk. - De hát még ezektől talán mind meg tudnék szabadulni, s talán egy nagy merész cselekedetért el tudnám felejteni, hogy otthon nőm, gyermekem van. Hanem hát - nem a végétől fázom és ennek a te projektumodnak, hanem az elejétől. Ez a terv már a kezdeténél fog megbukni.
- Miért hiszed azt?
- Azért, mert ismerem a fajtámat. Ez, ha föllelkesítik népszerű, szeretett nagy emberei, s aztán kiállhat sorakozva hadi rendbe, bizony mondom, hogy úgy tud küzdeni, vérzeni, meghalni azért az eszméért, amiért lángra gyulladt, ahogy a világnak bármely más nemzete. Hanem, hogy ez hidegre eltett eszmékért lesbe állva, orgyilokkal a kezében, várjon a bokorban, az utcaszegleten az arra jövő ellenfelére, azt nem fogja megtenni soha. Nem tud itt titkot tartani senki. Amit ma megsúgsz valakinek, azt holnapután már nótára téve éneklik az utcán. Nem kell minálunk titkos policia, mert itt minden ember fennhangon gondolkozik. Nemesemberek vagyunk: akivel össze akarunk veszni, megizenjük neki az időt és helyet, s rábízzuk a fegyverválasztást.
- Nagyon csalatkozol. Nekem semmi közöm nincsen a pesti Szózat-éneklőkkel. Én nem támaszkodom az ,,arany fiatalságra".
- Hát akkor ugyan kire?
- Azokra az emberekre, akik éppen ilyen feladatokhoz valók. Akik éppen nem ijednek vissza semmitől, akik mindent képesek kockáztatni.
- Tán csak nem akarod az illavai foglyok kitörését választani kiindulási katasztrófának.
- Az is meglehet. Hat-hétszáz olyan desperátus fickó csodadolgokat tudna elkövetni egy ócska vassal a kezében. Jusson eszedbe a ,,démonlégió", amit I. Napóleon az olasz gonosztevők tajtékjából szedett össze; soha jobb katonái nem voltak.
- Úgy látszik, erre gondoltál a ,,Kolokát Péter"-nél.
- Igenis, erre. Hát mit akarsz? Azt gondolod, hogy az ilyen feladathoz a pannonhalmi bencések közül válogatják a legénységet?
- Én úgy tudom, hogy 49-ben a pannonhalmi bencések igen jól verekedtek az egész hadjárat alatt, míg Rózsa Sándor betyárjai soha az ellenséges tulkok és birkák vérén kívül mást az egész háborúban ki nem ontottak. Ahhoz, hogy valaki egy nagy eszméért feláldozza magát, erkölcsi erő kell: a futóbetyárokból nemzeti hős nem lesz soha.
- Hát ez az egy ember csak egy eszköz. Nagyobb dolog nincs rábízva, mint aminőnek meg tud felelni. Hírhedett csempész volt gyermekkora óta, minden hegyszakadékot ismer a Tátrában s minden berket az Alföldön. Az ő dolga behozni a behozandókat, s elrejteni biztos helyre; amíg szükség lesz rájok.
- S ki hozza el neki azokat odáig?
- Arra is igen jó emberem van. Egészen ilyen dologra termett.
- Szabad megtudnom, ki az?
- Nincs titkom előtted: Koczur.
- Micsoda? Ez a nagyszájú Háry János, aki soha a saját emlékezetére igazat nem mondott, akinek annyira második természetévé lett a hazudás, hogy a halálbüntetés félelme alatt sem volna képes egy megtörtént dolgot háromszor egymás után úgy elmondani, hogy az mind a három teljesen különböző ne legyen egymástól és a valóságtól. Aki amellett olyan gyáva, hogy a csendőr tollbokrétájának a lengésétől megfutamodik, s cserbenhágy mindent, ami rá van bízva; - amellett hűtelen, perfid, lelkiismeretlen jellem, senkinek sem híve és senkinek sem ellensége. Aki képes lesz, ha kelepcébe kerül, azért, hogy a saját bőrét megmentse, tízezer becsületes hazafit feláldozni.
- Tudom én azt mind jól! De hát az ilyen emberekre van most éppen szükség. Nem telik az ki a nemzeti kaszinóból, ne gondold. Hanem azért majd onnan is telik ki valami. Az embernek ilyen dolognál kockáztatni kell. Koczur, az igaz, hogy hitvány jellem. De arra, amire használni akarom, mintha csak mondva teremtették volna. Hiszen éppen az a virtus, hogy tudjon valaki ex tripode úgy hazudni, hogy senki az igazat meg ne tudja tőle soha. Azután van neki egy másik előnye, ami igen becsessé teszi előttünk. Ez a te hozzáragadt unokaöcséd: a báró.
Az folyvást utazik szerteszét a világban, senki sem gyanúsítja azzal, hogy valami okos célja volna az utazásának. Járja a bolondját. Ma Németországban van, holnap Törökországban, holnapután Olaszországban. Fölkeres minden híres, nevezetes embert, s azokat még híresebbekké teszi azokkal a hallatlan ostoba ötletekkel, amiket a velük történt interjúkhoz csatol. Ő az európai rossz calembourok hőse. Senki sem gyanakodik rá, nem kísérik rendőri felügyelettel; tudják, hogy bolond, s hogy mindent kifecseg, ami közte és valami nagy ember között elmondatott. A csörgősipkája védi a bolondot. S ennek a háta mögött jár mindenütt az én Koczurom.
- A kilátás egyre szebb lesz - mondá Illavay. - Először egy szökött rab, azután egy poltron, most meg egy lunatikus. Gyönyörű törzskart állítottál össze magadnak.
- Az első vízbeugráshoz ilyen kell. Kár azonban fitymálni az embereket. Jön még több is. Koczurral és Opatovszkyval nyerünk egyúttal egy olyan pivot-t, amire senki sem gyanakodik. Ugyan ki tenné fel, hogy azok az ,,ócska vas"-sal terhelt ládák, amik Diadém úr címe alatt érkeznek az apátvári kastélyba, valósággal nem rozsdás pléhtömegeket tartalmaznak, amikből Diadém úr a híres acélgyárában Bessemer-acélt szándékozik készíteni.
- De hátha azt maga Diadém úr is meg fogja tudni?
- Már tudja is!
- Mikor tudta meg? - kiálta fel Illavay, s felugrott a székéről.
- Ma éjjel.
- Akkor legfőbb ideje, hogy vedd a botodat, tarisznyádat s szökjél, amerre még nyitva az út.
- Hahaha! - kacagott Gorombolyi. - Csak nem kell olyan idegesnek lenni. Diadém is meg van nyerve az ügynek, meg Atalanta is. Minden zárnak van kulcsa. A bécsi kormány megtagadta tőlük a kölcsönt az országútjok helyreállítására. Diadém úr minden egyéb vállalataiban a legerősebb ellenszenvvel találkozik odafenn. Így készülnek a malecontentusok. A bankár, a bárónéjával együtt, kegyetlenül meg van szorulva. Ide tekints. Látod ezt a két nyugtatványt? Az egyiket Diadém írta, a másikat a báróné: ,,Köszönettel" felvették az ezer forintot Koczurtól.
- Ezt a pénzt tőled kapta Koczur?
- Hát természetesen.
(Mármost hát mégiscsak megtudtuk valósággal, hogy miféle pénz volt az, amit Koczur kiosztogatott. S miért kellettek neki azok a nyugták, mind a három osztályos atyafitól?)
- Tehát mármost még hozzájárul a kompániához: egy szédelgő agioteur, meg egy örök pénzzavarban levő kalandornő - mondá Illavay.
- Bankár és báróné - igazítá helyre szarkazmussal Gorom bolyi.
- Én annak ismerem őket, aminek mondtam.
- Ha félted a nyakadat, ugorj el innen, hazáig vissza se nézz.
- Nem féltem én az én nyakamat, hanem a te erszényedet.
- Azt meg én nem értem.
- Hát majd én megmagyarázom. Hogy mi lesz ennek a vállalatnak a kimenetele? Azt én neked előre megmondom. Hát először is a mi híveink odafenn Pesten addig éneklik úton-útfélen azt, hogy ,,majd hoz Pista puskát", hogy egyszer csak a rendőrség minden embert hűvösre tesz, akinek csak azzal a Pistával valamiféle ismeretsége van. Akkor aztán a te ócska vasad mind ott reked valahol fele útban. Akkor aztán Koczur ide fog jönni hozzád, minden héten kétszer, s ijedt pofával tudósít, hogy az ócska vasak elrejtésére pénz kell: de nagyon sok; mert a titoktartás drága. Te aztán, csak hogy el ne árulják a titkot, sok jó hazafit bajba ne keverj, leszesz örök adófizető rabszolgája Koczurnak, meg az egész Opatovszky, Diadém és Atalanta-féle rablóbandának, s megvásárlod az ócska vasadat olyan áron, hogy ugyanannyit nyomó aranyat vehetnél rajta.
Gorombolyi csak mosolygott.
- Van ám esze a magyarnak! Ne hidd, hogy hiába jártuk ki a nyolc iskolát. Engem az én embereim nem vihetnek bele a hínárba, mert én ülök az ő nyakukon, nem ők az enyimen.
- Ki nem találom a nehéz fejemmel, hogy lehet ez?
- Elhiszem azt! Nem is szokás az én gondolatjaimat csak úgy a két szemöldököm közül leolvasni. Hat az eddig elsorolt társasághoz, amiben te olyan nagyon delektáltad magadat, hogy komplét legyen, még egy rekrutát asszentáltunk. Ez igazán rekruta. - Azt tudod a mesékből, hogy mikor valami kincset akarunk felvenni, amelyiken rajta ül a sárkány, ahhoz okvetlen szűz kézre van szükség. De éppen itt a bökkenő, mert olyan szüzet nehéz találni, aki nem fél az ördögtől.
- És te találtál?
- Mintha csak megrendelték volna. Egy zseniális fickó, aki még a tavalyi ruhájából arasznyira kinő, hanem azért már olyan perversus gézengúz, amilyent csak valaha kurrentáltatott a vármegye. Olyan vakmerő, hogy nekimegy a nálánál egy fejjel magasabb parasztlegényeknek, s leveri őket: amit maga kap a verekedésben, azt fel sem veszi. Nem fél ez se Istentől, se embertől, s amellett úgy tud hazudni, mint egy próféta. Lopni még csak az apjától, anyjától meg azoknak a jóbarátjaitól tanult, hanem otthon aztán nincs is előtte biztonságban semmi eladható tárgy, ami a falhoz hozzá nincs szegezve. Lángeszű kölyök! Kicsalja a zsidónak a szemét, s a parasztot lefőzi. Tud ez már minden tudományt, amit nem kellene neki tudni, ellenben a dolognak, meg a könyvnek nagy ,,komája". És amellett tökéletes ártatlan kedély, aki az istentelenségeket csak azért követi el, mert missziója van hozzá. Kitör belőle a talentum ösztöne, mint Ovidból a poesis. - Talán rá is ismersz a leírásból?
- Ismerem - szólt Illavay nagyot sóhajtva.
- E biz a te kedves unokaöcsédnek hozza méltó, ultimus surculus masculussa.
- És hát mire akarsz te ezzel boldogulni?
- Mindenre. Tudom én azt jól, hogy ez a fickó előbb-utóbb akasztófán végzi a dolgát. No, hát én díszessé akarom neki tenni az odáig való pályáját. Érje el azt egy dicső ügynek a szolgálatában. Zsivány lesz belőle, az bizonyos. - Sobri Jóska második kiadásban. Kivált, ha egyszer az apjának a dominiumát elárverezik: az pedig nemsoká itt lesz. Hát legalább szerezzen magának becsületes titulust hozzá. Most kezdetnek mindjárt (ez pedig még nem az én munkám volt, ez a fátum dolga, a görög tragédiák intéző keze) egy hatalmas lépéssel határozta meg az ifjú hős pályafutását. Az én futóbetyáromnak, a Kolokátnak útlevélre volt szüksége. Az öcsém volt olyan jólelkű, hogy hamisított neki egyet.
- Mennykőt is! - kiálta fel Illavay. - Ez több, mint tréfa.
- Több bizony. Ha kisül rá, becsípik. S ahogy mi a főispánt ismerjük, ennek semmi nagyobb örömet nem fog szerezni a világon, mintha ő egyszer egy Opatovszkyt megvendégelhet kedvére a porkoláb cibereleveséből.
- De hisz ez kegyetlenség!
- Az biz ez. Hanem hát ezt a derék fickó még egészen saját ösztönéből tette, mondhatni ártatlan kézzel: azt sem tudta, mit csinál. A hivatás tört ki belőle. Fog ez mármost majd mindent hamisítani, amire esetleg szükség lesz a vállalatunknál; mert pompásan tudja a mások írását utánozni.
- Nem! Ezt én meg fogom akadályozni - szólt Illavay felindultan.
- Te? Hát mi közöd neked ehhez?
- Rokonom.
- Hát mi dolgod van neked a famíliád bolondságával? Nem kaptál még elég keserű leckét azért, hogy az ő dolgaikba beavatkoztál?
- Tehát nem azért, mert rokonom, hanem azért, mert gyermek. Ha idegen volna a gyermek, akit sohasem láttam, nem engedném a jégre lépni, amiről tudom, hogy beszakad alatta. Megkapnám a kezét, visszarántanám. Ez egy férfi kötelessége egy gyermek iránt.
- No, csak ne vesztegesd itt a nemes pátoszt! Tudod, hogy én nem veszem be. Hát aztán hogyan hiszed te ezt megakadályozhatni?
- Odamegyek egyenesen az Opatovszky-házhoz.
- Te! Ahhoz a házhoz, ahol Atalanta a háziasszony, s Diadém a háziúr!
- Semmi közöm nincs hozzájok, én a fiút fogom felkeresni.
- Dejszen keresheted már azt; - a fickó ma éjjel megszökött szépen hazulról.
- Hogy tudod?
- Ezelőtt egy órával volt itt Koczur, az beszélte.
- Ő talán az okát is tudja, mi szöktette meg a fiút?
- Persze, hogy tudja. Ő még tegnap este, mikor a bolond báró tengelytörött kocsiját idevonszoltatta hozzám, találkozott az erdőn Kolokáttal. A betyár elmondta neki az útlevélhamisítás történetét. Erre azután Koczur azt fundálta ki, hogy az Arnold gyereket késő éjjel felköltötte, s agyonijesztgette azzal, hogy kitudódott az elkövetett hamisítás, az apja is megtudta, s most az maga akarja őt feladni a főispánnak. Tudod, hogy születése napjától kezdve gyűlölte ezt a fiút. Az elhitte a mesét, s még jó sötéttel kereket oldott.
- De hát mi terve volt ezzel Koczurnak?
- Hát az, hogy a fickó, abban a hitben, hogy üldözik, s jönnek utána a lánccal, okvetlenül a Kolokát cimborái közé menekül; azok azután majd jól megvédelmezik - és megmutatják neki az igaz utat.
- S te ezt helyesled?
- Ejnye, de furcsa kérdés! Hát ahol a saját fejemet nem sajnálom kockára tenni, ott ezét a rossz kölyökét sajnáljam! Hétgyermekes apákkal fújom együtt a követ, azoknak szabad földönfutókká lenni, csak ennek a bőre drága?
- Azok tudják, hogy mit és miért tesznek.
- Ez is majd megtudja! - Nem hogy megköszönnéd, hogy egy ilyen földrozsdának tisztességes pályát nyitok. A kocka a hatossal is fordulhat felül. Az öcsédből még hírhedett hős lehet. Minden adomány megvan nála hozzá. Valamikor még büszke fogsz rá lenni, s szerencsésnek érzed magadat, ha a kengyelvasát tarthatod. Még ,,diktátor"-nak fogják egykor nevezni, mint Langieviczet. Az is csak ilyen kicsinyben kezdte.
Illavay vállat vont rá.
- No, mármost kezded-e érteni, amit mondtam, hogy nem Opatovszkyék ülnek az én nyakamon, hanem én ülök az övékén! Ha hínárba akarnak vinni, az ő szájukat éri előbb a víz.
- Nem értem egészen, de sejtek már valamit. Azonban a fiú vissza is szökhetik megint az apai házhoz.
- De iszen szökhetik már az a világon akárhová, a lánca végét mindig a kezemben tartom.
- Hogyan?
- Itt van a zsebemben a Kolokát hamisított útlevele.
- Nálad van?
- Nálam biz az. Az én Kolokátom tapasztalt férfiú. Tudja jól azt, hogy nem elég az útlevélen az aláírás, meg a hivatalos stampiglia; aki ezzel a határon át akar kelni, annak még a szolgabíró manupropiájára és pecsétjére is szüksége van. Ebből mármost kiokoskodhatod azt szépen, hogy ha valaki az Opatovszky bandából engemet bele akarna vinni a csávába, okvetlenül odarántaná a saját princét is, s ezzel tartom őket fogva a kezem közt.
- Tehát még a szolgabíró aláírása nincs azon az útlevélen? - kérdé nyugodt hangon Illavay. - Nálam pedig csaknem mindennapos vendég a szolgabíró.
- A számból vetted ki a szót. Látod, te megtehetnéd, hogy azt az útlevelet hitelesíttesd vele. A sok mindenféle egyéb hivatalos tárgy között szépen elcsúszik ez.
- Jól van. Megteszem. Add ide! - szólt Illavay csendes vérrel.
Gorombolyi elővette az útlevelet.
- Nohát, ugye, milyen ügyes rajta a hamisítás? A leggyakorlottabb szem előtt sem árulja el még egy hajszálvonás sem, hogy ez a beleírt név egy kivakart név helyén van, s hogy ez nem ugyanannak a kéznek az írása, amelyik az egész útlevelet pingálta.
- Igazán nagy ügyesség - mondá Illavay, s eltette belső zsebébe az útlevelet.
- S mikor fogod ezt nekem visszahozni?
- ,,Ezt"? - Sohasem.
- Mi az? - Hogyan mondtad?
- Ezt az útlevelet nem adom ki többet a kezemből.
- Tudod-e, hogy a fejeddel játszol?
- Hát te nem azzal játszol?
- Uram! Ez öntől egy alávaló árulás!
- No, csak ne ,,uramozz". Ne kiabálj. Nem követek el semmi árulást. A te Kolokátodnak szüksége van egész rendén kiállított útlevélre. Jól van, azt megszerzem neki én, s azzal biztosabban járhat-kelhet, mint a hamisítottal. Ez pedig cserében nálam marad.
- De hisz akkor teneked kell jótállnod a Kolokátért minden tekintetben, s ha az valahogy rajtaveszt, ha valami veszedelmes vállalatban lépre kerül, akkor téged vonnak miatta felelősségre.
- Azt is jól tudom.
- Jól tudod? Eszerint kezet adsz? Előmozdítod tehetséged szerint mindazt, amit elmondtam előtted; hiszesz a terveink sikerében?
- Nem hiszek, és nem mozdítom elő. Lehetetlenségnek tartom, s nem is gondolkozom róla.
- De hisz ezzel az egy tetteddel olyan mélyen dugod bele a nyakadat a hurokba, mint mi, akármelyikünk, akik ezzel fekszünk le és kelünk fel.
- Azt is előre látom.
- Tehát nem kevesebbet akarsz, mint kihúzni a tövist ennek a bolondnak a lábából, s beleszúrni a magadéba? No, akkor te vagy a nagyobbik bolond!
- Az is meglehet.
- Egész életedben ez a család volt az üldöző fátumod, rossz ördögöd, megrontód. Többet szenvedtél ennek a bolondságaiért, mintha magad a hét főbűnben léledzettél volna. Hát nem volt még elég? Hiszen az is elég rettenetes gondolat, amit Mózes az áldott Jehova Isten szájába ad, hogy ,,megbüntetem az apák álnokságait a fiakban ezer íziglen", de hogy megbüntesse a nagybátyákat az unokatestvérek bűnei miatt, ilyet még a Sion hegye se hallott soha!
Erre már Illavay csak nevetéssel tudott válaszolni.
- Hát jól van. Kegyes Hiób! Jámbor samaritanus! Csak te szedd föl az ellenségeidet a magad szamárhátara mindig. Csak te dugdosd a meleg kebeledbe a fagyva talált viperákat, csak te hordd haza az árván hagyott farkaskölyköket, s neveld fel tejes zsemlyén, Elveszed a jutalmát. A falsificatumot neked ajándékozom. Értjük. Ajándékozom! Nem kell érte cserébe semmi. Semmi autentikus útlevél. - Majd megjárja a maga útját az én cimborám útlevél nélkül a maga szokott csempészösvényein. Átjön az a határon, úgy, hogy még meg is dobálja kövekkel a felállított határőröket. Legyen a corpus delicti a tied. - Hanem mármost aztán egy mondok, fiskális úr! - Eddig minden este átjártunk egymáshoz: nekem sem volt más jó pajtásom a kerek földön, mint ön. - Önnek sem nálamnál igazabb cimborája. El nem tudtunk egymás nélkül lenni, s azt a tizenkét parti tartlit le kellett játszanunk minden nap. Hát ezentúl majd csak pasziánsz játszásra adjuk magunkat, mert amilyen bizonyos, hogy én soha többet az úrnak a házába be nem teszem a lábamat, olyan szent, hogy az úr se talál engemet többet idehaza; hanem ha jön, ha megy, még ha jégeső esik is, ki fogja kerülni ezt a házat. Az én házam nem bolondok háza! Az odább van egy faluval: Apátváron. Karsamadiner.
Szegény Illavay! Kicsiny híja, hogy gallérjánál fogva nem lökte ki a házból az ő egyetlen és legkedvesebb barátja. Hanem a falsificatum a zsebében volt már. Így jutott hozzá.









Jókai Mór: Akik kétszer halnak meg


Rablázadás
Nem telt bele tíz nap, midőn Gorombolyi ezzel a köszöntéssel nyitott be Illavayhoz
- Kedves barátom!
(Ugyan rövid ideig tartott az ellenségeskedés!)
Szétnézett a szobában, s miután meggyőződött felőle, hogy egyedül vannak ketten, azt dörmögé Illavay fülébe, hogy:
- Kutya van a kertben.
- Tudom - szólt Illavay, kezét nyújtva a kibékült haragos társnak, akinek ilyenkor olyan nagyok voltak a szemei, mint a bagolyé, mintha egyszerre mindent akarna velük figyelemmel tartani. - Tudom. Kolokatot elfogták. - Az volna a csoda, ha el nem fogták volna, mikor a bolond minden vásárba bejárt, s ott fényes nappal mulatott, s itatta a népséget a csárdában.
- Hanem az ócska vas nem került kézre.
- Nem ám, mert az nem ment a vásárba táncolni, mint a kísérője.
- Jó helyt van már. Koczur ott volt nálam.
- És pénzt kért?
- Amennyi a rejtegetésre szükség. Adtam neki, s most minden rendben van.
- Igen, a te fuvarosparasztod, aki tudja jól, hogy mit szállít, él a maga eszével, s félretesz mindent, nem kér érte semmit. A Koczur pedig eltűnik egy időre, s mikor a pénze elfogy, majd újra eljön hozzád, s besúgja, hogy a paraszt nyughatatlankodik, az elásott kincseket máshová kell elszállítani, s erre megint pénz kell.
- Ez mind mellékes ügy. A fődolog, ami hozzád hozott (pedig felfogadtam, hogyha ez lesz az Ararát hegye, s körös-körül az özönvíz, mégsem teszem be hozzád a lábamat többet, hanem hát ,,publica praecedunt", a közügy elébbvaló), eljöttem hozzád, mert megtudtam, hogy a Kolokát védő ügyészeül te fogsz hivatalból kineveztetni. Itt vagyok informálni.
- Meg lehetsz felőle győződve, hogy mindent meg fogok tenni lelkiismeretesen, amit esetleges védencem javára a kötelesség elém ró.
- No, csak ne pedánskodj! Hagyd el, kérlek. Tudom én, hogy mi az a prókátor-lelkiismeret. Nem is szabad a prókátornak lelkiismeretének lenni! Az egyszeri oláh úgy tudakozódott az ügyvéd után: ,,Hol lakik az az úr, aki pénzért hazudik?". Az egyszeri fiskális azt mondta a védelmezett zsiványnak: ,,Te csak mondj el nekem mindent igazán, ahogy volt; amit hozzá kell hazudni, majd megteszem én."
- Ej, de meg vagy töltve prókátorok elleni adomákkal.
- Akár holnap reggelig folytassam. Hát nem azt kívánom én nálad elérni, hogy a kliensedet nagyon szép színbe öltöztesd, hanem csak azt, hogy ne engedd valami politikai vétségbe belekeverni. Hadd süljön rá ki minden, amit zsiványésszel tett; lólopás, útonállás, rablógyilkosság, börtönből kitörés. Elég érdem tizenöt esztendei nehéz fogságra. Csak azt ne tedd, hogy valamiképp egy politikai hős nimbuszát ragyogtasd a süvege körül.
- Értem.
- Biz azt nem érted! Te most azt gondolod: hej, megszeppent az én Gorombolyi barátom a suskus hírére. Kilenc kovácslegény nem bírna pöröllyel egy zabszemet beverni az összeszorított fogai közé, úgy meg van ijedve. Ez most a maga bőrét akarja menteni. Pedig hát ,,Nem oda Buda"! Nem hadvezér az, akinek, ha az egyik haditervét meghiúsították, rögtön másikkal ne álljon készen.
- Hát nem tettél le a terveidről?
- Sohasem is teszek. Ha elfogták a Kolokátomat, annál rosszabb rájuk nézve. Tőled csak azt az egyet kérem, hogy a védelmezésben mellőzz minden politikát.
- Azt úgyis tettem volna.
- De majd a közvádló ellenkező véleményen lesz, s mindenképpen egy messze elágazó konspiráció fonalait akarja a betyár nyakkendőjéből kihúzogatni; annak pedig mindegy, akárminő fonalból fonják számára a kötelet, miután úgysem akasztják fel rá; kegyelem útján a büntetése átváltozik tíz éven felül terjedő fogsággá: amit ugyan politikai vétségért is megkaphatna. A különbség a kettő között csak az, hogy ha perduellióért ítélik el, mint lázadót, akkor valamelyik várban, Komáromban vagy Olmützben fogja leülni a bűnhődését; ha azonban mint közönséges rabló lesz elítélve, - akkor az illavai fegyházba jut.
- S az jobb lesz neki?
- Az jobb lesz nekünk.
- Te! Ember! Mire gondolsz? Egész testem végig borzad, amint szavaid értelmét kitalálom.
- Azt pedig nagyon jól kitalálhatod. Mit képzelsz? Hatszáz olyan fickó egy rakáson, aki kvalifikált gyilkosságon alul nem vállalkozott vendégszerepre; van köztük híres csaló, gyújtogató is: ha az most egy truppban léphetne föl, az volna a sensations-drama! No, mit meresztesz rám olyan nagy szemeket? Nem csinálják ezt szentelt vízzel. Hát az talán szentelt víz, amit a mi pofánkba fecskendeznek? A becsületes hazafi mind anyámasszony katonája, azt már látom. Ez mind azt várja, hogy, mint 48-ban, előbb nevezze ki őt a király, a hadügyminiszter ellenjegyzése mellett, ,,királyi rebellis őrnagynak", határozza meg az országgyűlés, milyen színe legyen az egyenruhájának. Petőfi írjon a számára egy extra lelkesítő verset, s a neve kinyomassék a ,,Közlöny"-ben. Akkor aztán verekedik, mint egy oroszlán. Hanem addig a pipát sem veszi ki a szájából.
- Hát hisz ezt én mondtam neked.
- A parasztot meg semmi sem jellemzi olyan híven, mint az a nóta, hogy ,,Ha még egyszer azt izeni, mindnyájunknak el kell menni". Ez a legszebb parafrázisa annak gyöngymondásnak, hogy ,,Ma pénzért, holnap ingyen". - ,,Ha még egyszer azt izeni!" De ez a ,,Ha még egyszer" másodszor is, harmadszor is, és harmincharmadszor is itt van. S sohase következik rá az a kádencia, hogy ,,No, hát már most menjünk".
- Hát hisz én is ezt mondtam.
- No, ha mondtad, hát húzd le belőle a konzekvenciákat. Akinek tetszik a cél, tessenek az eszközök is. ,,Flectere si nequeo superos Acheronta movebo." - No, hát mit? Hogy ez egy rablóhad? Kezdőpontnak a legjobb. Hát akiket az őseink hasonló nagy szorongattatásaikban segítségül hívtak az országba, a jó török basák, nem voltak rablók? Rablók, de még ,,en gros", míg ezek csak ,,en détail". - Ismered azt az adomát, mikor a parasztot megtámadta a földesúr sinkoránja, s a jámbor, védelem közben a vasvillával agyon találta szúrni a kutyát. Szidta érte a földesúr, miért nem védte magát a vasvilla nyelével a kutya ellen? ,,Igen bizony, ha az is a farkával akart volna megharapni." - Most ez a mi vasvillánk! Hát csak hagyd te úgy lefolyni a dolgot, hogy az én Kolokátom hadd kerüljön be Illavára. Neki már megvannak azután az instrukciói. Az egész terv elő van készítve; csak egy merész vezér kell a kiviteléhez. Most az is megkerül. No hát; nem kérem, hogy kezet adj rá. Te puritán! Idealista! Nem kívánom, hogy segíts benne. Csak azt, hogy el ne rontsd. Mint kliens jöttem hozzád, mint ügyvédemhez beszéltem. Ha van prókátori lelkiismeret a világon, akkor annak kell egy paragrafusának lenni, ami azt mondja, hogy az ügyvéd a rábízott titkot az ellenfélnek el ne árulja, s védence terveit az ellenféllel összejátszva, meg ne hiúsítsa. Nos! Hát van-e prókátori lelkiismeret, vagy nincs? Fiskális úr!
- Igenis van. S azt tapasztalni fogod. Rémtervedet, amit velem mint ,,fél", bizalmasan közöltél, senkinek el nem árulom. Hanem közelmaradok, s mikor ki akar törni, akkor ott leszek - és leverem!
Gorombolyi más akárkinek a szeme közé kacagott volna erre a szóra. De Illavay előtt meghajtotta magát.
- Elismerem, hogy képes vagy rá, hogy szavadat beváltsd. Ilyen nagy hatalmat máskor is éreztettél már ezzel a társasággal. Hanem azúttal ez véres tréfa lehet.
- Beszéljünk másról.
- Úgy? Igazad van. Hát mit csinál föltalált védenced, a hazahozott farkasfiók? Megeszi már a tejes zsemlyét? Nem fojtogatja még rendre a pulykákat? Nem lopta még el a feleséged lábáról a cipőt?
- Az én védencem tanul!
- Tanul? Nekihasal a könyveknek, s úgy magol belőle? Fölmondja a leckét ebéd előtt? Addig le nem ül az asztalhoz? Bújja a könyvtárt, s hajnal előtt fölkel penzumot írni, fárasztja termetét az eminens kalkulusért?
- Valóban azt teszi.
- Kár érte! Milyen szép szerep várt volna rá odabenn Illaván.
*
Ebben az esztendőben március tizenötödike éppen egy szép vasárnapi napra esett.
Nem lesz fölösleges előrebocsátani, hogy ez még mind nem a ,,Ma" történetéhez tartozik, ez még abban a korban történt, amit úgy szeretünk nevezni, hogy ,,régmúlt", ami el van temetve, kútba dobva, malomkő a tetejében, hogy soha föl ne kelhessen.
Az illavai fogházban is nevezetes nap volt ez a március tizenötödike, éppen azért, mert vasárnapra esett. Nem azért különös nap a vasárnap, mintha akkor a rabok számára pecsenye kerülne az asztalra, hanem azért, hogy akkor nincs dolog, s minden rabnak misére kell menni; akármiféle vallás szerint tagadja is az Istent és a szenteket.
Most már mindez másképpen van. A rabok számara műhelyek vannak berendezve, ahol kedvük és hajlamuk szerint kézimunkát folytatnak; üres óráikban rajzolnak, énekelnek, még hangszereik is vannak, bandában muzsikálnak, mindennap jó és elég ételt kapnak, kenyeret éppen kitűnőt, s vasárnap ahány vallásfelekezet van közöttük, annyiféle pap osztja a maga aklához tartozóknak a lelki malasztot. Hanem mindez nem úgy volt akkoriban. Az a bölcsesség, amely egy egész országot rabnak tartott, ugyan miért lett volna az igazi rab iránt kegyelmesebb? Kiadta a gonosztevőket haszonbérbe. Egy bécsi vállalkozó volt a főhaszonbérlő, az meg aztán kiadta a gyilkosokat más apróbb vállalkozóknak alhaszonbérbe. - Ki ne tudna, hogy még az infuzoriáknak is vannak parazitái? - Még a rabokat is ki lehet rabolni, még a gyilkosoknak is vannak gyilkosaik.
Az elítélt rabok még akkor békót viseltek a lábukon: tizenöt font vasat, s a mogyoróhajtás sem azért nőtt akkor az erdőn, hogy abból sétapálcákat csináljanak, verték a rabokat. Munka csak egyféle volt, durvapokróc-csinálás: gyapjút tépni, fonni, megszőni, ebből állt az egész. Nem múlt el egy hét, hogy egyik vagy másik rab, a kenyér rosszasága miatt, a börtönőrök ellen merényletet ne kezdett volna; leütötték őket a nehéz vízhordó rúddal, a függőlámpással, a puttonnyal, a nagy tállal, ami kezükbe került. Pedig hát a porkolábok nem tehettek arról. Bizony malomporból meg korpából nem lehet jobb kenyeret sütni. Rokomozer pedig a mostani lisztárak szerint a fővállalkozónak nem szolgáltathat másforma kenyéralkatszert, mint amiben egy harmadrész a malompor, kétharmadrész a korpa, hogy pedig az ebédre főzött káposztalevél közé valami húsfélét is főzhessen, azt az albérlőnek a hite és vallása tiltja. Egyébiránt nagyon jó az, ha meg van paprikázva. Aztán akinek nem tetszik, az ne igyekezzék idejutni. A tisztelt zsivány urak őrizkedjenek a rablástól és a gyilkolástól, s mindjárt nem lesz okuk ezért a korpakenyérért, lélöttyért zúgolódni! - Ez volt a bérlő urak és a börtönőr urak nézete, s valószínűleg azoké is, akik a magasabb kriminális jogbölcsészettel akkoriban foglalkoztak.
De egészen ellenkező nézetben voltak maguk az elítéltek. Azok között voltak többen, akik tanultak, és sok természetes ésszel voltak - nem megáldva, hanem megverve. A zúgolódás a rossz bánásmód, a piszkos, ronda ellátás, az undorító élelem miatt nőttön-nőtt, a raboknak ugyan nem volt alkalmuk egymás között ádáz sorsuk fölött panaszolhatni: éjjel-nappal őr volt a hátuk mögött korbáccsal, aki a megszólalót elhallgattatá; hanem volt, aki mindannyival ékesen beszélt: a penészes kenyér.
Ez a fekete tésztavakarcs olyan nagy szerepet játszik a rabéletben. Ez a mindennapi táplálék volt egyúttal a rabnak az egyedüli mulattatója. Ő ezt összegyúrja az ujjai között valami mintázó anyagnak, s aztán csinál belőle szobrászalakot, technikai remekművet. Egyik miniszternél láttam egy rabkészítette revolvert, kenyérbélből, a csalódásig utánozva legkisebb részleteiben, olyan ember által, aki a revolvert nagyon jól kezelte; az szerzett neki életfogytig tartó rabságot; nálam is van egy rabmunka, amiben a szerző saját magát idomította ki, amint a gyapjútépő gép kerekét hajtja: - ember, gép kenyérből.
Hatszáz körül járt már a szám. Olyan sok, hogy hetenkint csak egyszer került egy-egy csoportra a sor félórai sétát tenni a szűk várudvaron: a többi idő alatt el voltak zárva a szabad lég elől.
Az illavai fogház valamikor zárda volt, falai másfél méternyi vastagságúak, s ablakain kettős vasrostély van.
E rostélyokon át gyönyörű kilátás nyílik a Vág-völgyre s a folyam túlpartján emelkedő bércekre, miket az oroszlánkői rom koronáz. Sokan vannak, akiknek élethosszig kell ezt a romot nézni.
Minden rabnak az ágya fölé van akasztva egy tábla, amire fel van írva a neve és az a címe, amiért idekerült: rabló, gyilkos, gyújtogató. Van közöttük némi arisztokrácia. A régen itt levők az optimatesek, az újon jött a parvenu. Kivéve, ha fényes hír előzte meg; ha a népdalok hőse volt, mint Bogár Miska, vagy ha éppen mint nemesi predikátumok vannak a neve elé írva a felhasznált álnevek, amik alatt szerepelt, mint aminők ,,Zsiborák", alias ,,Orol Krivánszky" - vagy ,,Cousin", alias ,,Ribeaud". Ezek a hallgatag megegyezés szerint a társaság tekintélyei: az egész szoba büszke rájuk, amelyben éjszakára fekhelyük van. Ezek külön őrrel vannak megtisztelve, s minden este megmotozzák a ruháikat, nincs-e tolvajkulcs, ráspoly, kés elrejtve bennük, s a láncaikat naponkint kétszer vizsgálat alá veszik.
Valamennyinek a tekintélyét elhomályosítá a Kolokát Marci, alias ,,Rosta Péter", alias ,,Bogár Laci". Ez utóbbi nevén a leghíresebb. Erről már a verseskönyvek is beszélnek, amiket a ponyvákon árulnak a vásáron. Mikor behozták, azzal köszöntötte fel a börtönigazgatót, hogy ,,Aztán úgy vigyázzon az úr rám, nem maradok én itt esztendeig". Ezért a fegyelmetlenségért rögtön a deresre húzták, s kapott ötven botot. A bastonnade alatt folyvást azt danolta, hogy ,,Jaj de furcsa a német", s mikor vége volt, lekapcsolták a vaspántokat róla, felugrott, összeütötte a bokáit, meghajtotta magát az igazgató előtt, azt mondta: ,,Köszönöm szépen, ezzel éppen ki van az ezer!".
A többi raboknak sorakozottan kell nézni az ilyen egzekúciót. Ettől fogva aztán valamennyinek eszményképe lett a Kolokát, vagy ahogy legjobban szerette, ha nevezték: a Rosta Péter.
Egy hét múlva a bekerülése után már az egész rabkolónia tudta azt a rabnyelvet, amire ő tanította meg valamennyit. Voltak ott a polyglott állam minden nemzetiségének képviselői, akik egymásnak a nyelvét nem értették. S ha értették volna, sem volt nekik szabad egymáshoz beszélni semmiféle nyelven. Amit nekik meg kellett érteni, az volt a német szó. Az pedig nagyon kevés kifejezésből állt őrájuk nézve: ,,auf! marsch! halt!", rövid szók.
Hát ezt a zagyva bábelkeveréket egy hét alatt megtanította az új rab arra a beszédre, amit valamennyi megértett. A rabok beszéde ez. Szemöldök, szájszeglet, szempilla, homlok, orr, nyelv, az arc minden részecskéje adja hozzá a hieroglifokat, a hunyorítás, fintorítás, földúzás, pittyesztés, félrehúzás, csücsörítés, a nyelv kiöltése, szájszeglet bedugása, a hátrakacsintás, a homlokráncolás, az emberi arcnak a majomgrimászokat mímelő száz meg százféle torzulatai, ezek megannyi szavak, kifejezések, mondatok, minek közlését nem akadályozhatja meg semmi porkoláb, felügyelő. A rabok megértik belőle egymást, közlik általa a terveiket, figyelmeztetik, óvják, biztatják, buzdítják társaikat, ez az ő gondolataiknak a távírója: ez a világnyelv, amin a tudósok hiába törték a fejeiket. A rabok ismerik ezt régen.
Mind a hatszáz rab hetenkint egyszer, vasárnap délelőtt, össze szokott gyűlni istentiszteletre, s akkor színről színre láthatták egymást, s számba vehették, hányan vannak.
Volt a hatszáz rab között egy, aki még nem töltötte be a tizenöt esztendőt. (Az életkorát értem, nem a büntetés évét.) Egészen gyermek volt még. A durva darócköntös mellett is feltűnt finom mozdulatokra szoktatott karcsú termete, leányi ártatlansággal elpiruló arca, szelíd, elmélázó szemeivel. A hangja csengett még, s ha felelnie kellett, reszketeg lett. Szemei a kemény szótól is könnybe lábadtak.
Illavay ismerte ezt a gyermeket. Ő volt a védőügyvédje a törvényszék előtt. Az ő ékesszólásának köszönheti, hogy az enyhítő körülményeket mérlegbe téve, ,,csak" tizenkét esztendőre ítélték el. Csak azt tette, hogy tizenhárom és fél éves korában bankót hamisított, s mikor ezért a saját édesapja feladta, bosszúból rágyújtotta a házat; s hogy ki ne menekülhessen az égő házból, kivülről bekötözte sodronnyal az ajtókilincset.
Mikor átadták az elítéltet a fegyházigazgatónak, Illavay megmondta, hogy erre a fiúra nagyon vigyázzanak, mert ez a legnagyobb képmutató.
Mikor Arnold esete tudomására jutott Illavaynak, éppen az a gondolat rémíté el legjobban, hogy hátha ez is éppen hasonló lenne amahhoz. Bizony csak egy pehely nyomta alá a mérleget, hogy ugyanarra az oldalra nem hajlott félre. Ennek is volt az a futó gondolatja, mikor utoljára elfújta a gyertyát az apai házban, hogy nem jobb volna-e azzal a kastélyt felgyújtani?
Többször tudakozódott egykori védence felől Illavay, s mindig azt hallotta felőle, hogy jól viseli magát, engedelmes, alázatos. A fogházi lelkésznek annyira megnyerte a pártfogását, hogy az vasárnaponkint, a szent mise alatt őtet öltözteti fel a ministránsfersingbe, s a kívülről hozott fiúval együtt ministrálnak szép rendben. A vallásos oktatások termékeny talajra hullanak szívében: töredelmes bűnbánatát igyekszik ájtatoskodásával elevenen kifejezni.
,,Akkor vigyázzanak rá legjobban, mikor imádkozik."
És nagyon jó lett volna, ha mindazok az urak, akikre a felügyelés volt bízva, ezt a figyelmeztetést komolyan vették volna, mert ez a fiatal, szűzleány-arcú gyermek volt az élő telegráf a rabok és a külvilág között, s ez éppen az imádkozás alatt és éppen az imádkozás segélyével ment végbe.
Tulajdonképpeni temploma akkor még a fegyháznak nem volt, mert a hajdani kápolna éppen csak magának a szerzetesrendnek, meg a hozzátartozó laikus testvéreknek volt elég; istentisztelet helyéül egy hosszú, tágas folyosó volt berendezve a második emeleten. A fegyencek három osztályban gyülekeztek vasárnaponkint erre a folyosóra fegyveres fegyőröktől kísérve kétfelől, egyetlen nehéz vasajtón keresztül. A folyosó túlsó végén volt felállítva az oltár, s annak a háta mögött volt egy kisebb vasajtó, mely a lelkész öltözőszobájába nyílt; ebből azután egy szűkebb tornácra lehetett jutni, ahonnan egy keskeny kőlépcső vezetett le a főudvarra.
A nyolc órai harangszóra a raboknak osztályonként kellett fölvonulni a misézőhelyre. Nem kérdezték tőlük, hogy milyen valláshoz tartoznak, volt köztük zsidó is. Az volt a nézet, hogy senkinek sem árt az meg, ha egy fél órát térdepelget a kövön: hiszen arra nem voltak kényszerítve, hogy énekeljenek. Hanem imádkozniok szabad volt. Ezt fel is használták. Majd mindjárt megtudjuk, hogy mire. Bizony nem a mennyország kapuinak kinyitására. A miatyánknak az első felét a pap szokta elmondani a sekrestyéssel meg a ministránsokkal együtt; a másik felénél aztán az egész sokaság kap bele, s sietve mormogja el fennhangon az áhítatos könyörgéseket a mindennapi kenyérről, a gonoszról s a kísértetről. Ha valaki ilyenkor odafigyelt volna, hogy az a két minisztráns gyermek ott az oltár zsámolya előtt mit imádkozik, különös dolgokat tudott volna meg. A kívülről jött fiú annak a másiknak, a fiatal gyújtogatónak ilyen imahangon hadarta el az odakünn történteket, ez meg ugyanazokat éppen így továbbadta a hozzá legközelebb térdeplő rabnak, az megint odább, úgy hogy a második imánál már nem arról volt szó, hogy ,,szabadíts meg a gonosztól!", hanem, hogy hogyan szabadítsák meg magukat a gonoszok.
Ugyan ki érte volna ezt föl ésszel? Hogy amikor az a halk, ünnepélyes mormogás végigzümmög hatszáz emberajk csendes dörmögéséből eggyé vegyülve, akkor ez nem Istenhez felemelő, bűnbocsánat kérő imádkozás, hanem hatszáz gonosztevő összebeszélése egy újabb gonosztett elkövetésére! Az összeesküvés hangja ez, oly nagyszerű rémtett elkövetésére, amihez hasonlót még a krónikák fel nem jegyeztek: ami ha sikerül, képes lesz egy ország, egy világrész minden álló rendjét felfordítani, nem válogatva benne, hol a zsarnokság, hol az alkotmányos rend. Hadizenés mindennek, akinek valamije van: legyen az a valami, pénz, lakház, hivatal vagy becsület; - azok által, akiknek mindebből semmi sincs! Felülkerekedésük az elítélteknek a bíráik fölé!
Mikor az a sima arcú gyermek a nagy csengettyűt háromszor megkondítja, mikor a pap felemeli a szentséget a két kezével, mikor az a hatszáz rab egyszerre térdre hull, - hatszáz lánc egyszerre megcsördül: (rettentő zsoltárzene!) mikor mindannyian verik öklükkel a melleiket, még a protestánsok is, még a zsidók is, mert ez a börtöni regula; aki nem teszi: botot kap, hát akkor ahelyett, hogy ,,mea culpa, mea maxima culpa!", azt suttogják egymás fülébe: ,,mához egy hétre!".
A ministráló fiatal fegyenc megcsókolja a pontifikáló pap kezét, s az megdicséri őt ájtatos szolgálatáért, s elmondja a börtönkormányzónak, hogy a bűnbánó gyermek könnyeivel nedvesíté a kezeit.
(Éppen ilyen alak lett volna Arnoldból, hogyha idekerül!)
Március második vasárnapja volt a kitörésre összebeszélt határidő a fegyencek részéről. Ez éppen a végzetes 15-re esett. Arra a nemzeti kegyeletből ünnepelt napra, amitől a magyar nép felszabadulását számítja.
A terv következetes volt.
Mint a fecskejárás, úgy szállt végtől végig az egész országon az a monda, hogy ennek az évnek a márciusában valami nagy dolgok fognak történni.
Mindenki beszélt róla, anélkül hogy a hírlapok emlegették volna, amiknek nagyon jó okaik voltak a hallgatásra.
...Valahányszor erről a korról írok, mindannyiszor eszembe jut egy híres magyar bölcs (Márton József) azon goromba mondata, hogy ,,Mind bolond az, aki az álmait elbeszéli, de még nagyobb bolond, aki meghallgatja", s sokáig gondolkodóban vagyok afelől, hogy nem vagyok-e én is nagy bolond, amikor ilyen álmokat leírok, s hogy vajon találok-e még magamnál nagyobb bolondokat is, akik azokat elhiggyék?
Mert az csak nem lehetett más, mint őrült álom, hogy volt egy idő, amikor csendes, jámbor emberekre, akik valami úton az országban hivatalviselésre vállalkoztak, azt mondtuk, hogy ,,meghalt!", ellenben hírhedett rablókat hősöknek neveztünk? Amikor a sötétség minden munkáját a legfájdalmasabb kegyeletté szentesíté meg, s a puszták futóbetyárját a közrokonszenv kísérte, merényleteiket megénekelte a költő, eltakargatta a közönség. És mikor ennek mind így kellett lenni. Mikor az iszonyú nem volt iszonyú, hanem kívánatos, és a bűn nem volt bűn, hanem erény.
Ez a titokteljes borulat szolgál hátteréül annak a képnek, amit lefesteni készülök.
Az illavai rablók tudták jól, hogy az a szörnytett, amit ők terveznek, egy óriási hőstett színét fogja fölvenni az egész nép előtt, ha teljesen sikerül.
És akkor aztán?...
Illavay jól tudta, hogy mi van készülőben. - Hiszen tudtak azt többen is. Százezren tudták. Mindenki tudhatta, akinek az öt érzéke épségben megvolt. A márciusi előnapokban minden este hét és tíz óra között előjött a Zrínyi vendéglőből (ez akkor egy rozzant spelunka volt a mostani palota helyén) egy fiatalemberekből, munkásokból álló csoport, az országúton és a Kerepesi úton végigkiáltozni a napok jövendő eseményeit (Magyarországon így csinálják az összeesküvést), azokat rendesen üldözőbe vette egy másik csoport fegyveres rendőr és lovaskatona. Egy ilyen csődületnél egyszer egy hajszálon múlt, hogy egy eltévedt puskagolyó meg nem ölte Szigligetit, a drámaírót, aki történetesen az ablakából kinézett. Azután tovább folyt a diskurzus a Komlókertben meg a Beleznay-kertben, hogy mi módon, hogyan, merről, kik által fog ekkor meg ekkor, ez meg amaz megindíttatni. Hallgathatta, aki akarta. Az egykorú hírlapokban mindössze annyit olvashatni ezekről az eseményekről, hogy egy házmestert megszurkáltak, a többit jégre tette a cenzúra.
Hanem Illavay még ennél is többet tudott. Régi jó barátjának, Gorombolyinak közleményei egészen fölvilágosították róla, hogy ennek a hűhónak a háta mögött valami komolyabb terv készül. Nem a Kétnyúl utcai gyár munkásai vezetik ezt a dolgot, kiterjed az a Karpátoktól az Adriáig. És aztán ő azt is tudta, hogy nagy nevezetes férfiak, akiknek az életen kívül még sok elveszteni való drágájuk van, lelkük egész meggyőződésével hisznek a márciusi nagy nap sikerében. Nem osztotta velük ezt a hitet, nagyon sok kiábránduláson ment már keresztül, de tartozott az előtt meghajolni.
Neki nem lehetett elárulnia veszélyes kezdőlépést, amivel legjobb barátjait, sok derék igaz hazafit semmivé tett volna; és mégis meg kellett akadályoznia egy ilyen kezdetet, aminek következményeit ő látta legjobban előre.
Egy börtönéből kitörő elítéltek légiója nem marad egy seregben: nem sorakozik egy zászló alá, nem viszi az életét feláldozni egy magas, szent eszméért, hanem amint a láncait leverhette a lábáról, amint a fegyvert kezébe kaphatta, szétbomlik kósza bandákra, s elárasztja az egész országot, hadat üzenve - azoknak, akiktől van mit elvenni, s a végeredményben megbuktat minden imádott eszmét, szabadságról, nemzetiségről, s oda foga vinni az országot, hogy az maga könyörgi vissza a vasvesszőt, amely ha sújtott, de védelmezett is.
E kínos meghasonlás kétfelé tépve tartotta lelkét. Nem volt szabad szólnia, és nem volt szabad hallgatnia. Jó, hogy a szólás és a hallgatás között még van egy harmadik is: a tett.
Készült a tettre.
A mostani kor embere mosolyog ezen. Hogy lehet egyes embernek arra gondolni, hogy tegyen valamit? Hatalom nélkül, követők nélkül, dicsőség nélkül?
A márciusi előnapokban volt a rendes újoncállítás határideje az egész országban. Egyik újoncállító középpont volt Illava. Az ilyen országos műtétnél egy helyben lakó ügyvédnek erős feladatai voltak. Lehettek azok a feladatok nemesek, emberbarátiak: lehettek ellenben jövedelmesek is.
Az állambölcsek ezekben az években találták ki azt a nem humánus, de patriotikus tant, hogy nem minden embernek kötelessége a hazát védelmezni, hanem csak azoknak, akik nem tudnak vagy nem akarnak egy kerek summát - váltságdíjul egyszer-mindenkorra a közpénztár oltárára letenni. Ennek az elméletnek aztán igen furfangos gyakorlati megoldása támadt. Mert, ha áll az, hogy aki a miniszternek ezer forintot lefizet, az megszabadul holtig a fegyverviselés kötelessége alól, hát akkor hogyne állna az is, hogy aki nem a miniszternek, hanem csak a vizsgáló orvosnak, főtisztnek, szolgabírónak egy sokkal kisebb összeget tesz le a kezébe, az is éppen úgy megszabaduljon a teher alól. A morál ugyanaz: a többi a kétszerkettő dolga. Ennek az ellenőrzésére lettek a municipiumok által az újoncállító bizottságokhoz delegálva olyan független hazafiak, akik azután, ha akarták, segítettek igen sok szegény emberen - igazságosan; ha másképp akarták, segítettek - saját magukon: - azt is igazságosan. - Ismerünk, bizony, elég sok, mostanság igen véresszájú hazafit, aki ezen az úton gazdagodott meg.
Illavay azok közé tartozott, akik nem magukon, hanem másokon segíteni voltak jelen.
Ez a hivatása tartotta őt már hetek óta Illaván. Figyelemmel kísért ezalatt mindent, ami a közelben és a távolban történik. Ő is tudta jól, hogy melyek a klimakterikus napok. A politikai horoszkóp felállításához is értett.
Az egész országban általános volt az ínség. Hétmillió embernek nem volt betevő falat kenyere. Minden városban ínségbizottságok működtek az óriási mérvű éhhalál leküzdésére.
S azok közül, akik ebben legkiválóbb szerepet vittek, egy márciusi éjszakán a rendőrség a legelőkelőbb férfiakat összefogatta. Azzal voltak vádolva, hogy az ínség enyhítésének címe alatt forradalmi összeesküvést terveztek.
Minderről egy szó sem olvasható azokban a közlönyökben, aminek feladatuk volt ez évek történetét megörökíteni.
De Illavaynak volt róla tudósítása.
Most azután még kevésbé lehetett szólnia.
Az elfogottak nevezetes nagy hazafiak voltak, többen hajdani jó barátai.
Fennmaradtak - a jók leszálltával - az illavai kétségbeesettek. Három hónap óta készültek már ehhez a kitöréshez: halogatták egyik vasárnapról a másikra. - Előbb meg kellett nyerni a félénkeket.
A végzetes vasárnapon a szokott nyolc órai harangszó jelenté a fegyenceknek, - hogy a misére indulás ideje itt van.
Az ajtók megnyíltak, s aztán emeletek szerint osztályozva indult a nép templomba. Egyszerre kétszáz lánc kezdett el csörömpölni - ütenyre.
Az első kétszáz felhaladt a lépcsőkön az imafolyosóra, s a vasajtó bezárult utánuk.
Azután jött a másik kétszáz, aki a második emeleten lakott. Tizennégy fegyőr kísérte mindegyik csoportot, töltött fegyverrel a karján, azonkívül egy őrmester, oldalfegyverrel.
A templommá rögtönzött folyosón a fegyveres foglárok kétoldalt a fal mellett foglaltak helyet; az őrmesterek pedig az oltár elé álltak kétfelől, a vasajtóra ügyelni, melyen keresztül a pap szokott bejárni.
A vasajtó harmadszor is fölnyílt, s a földszinten lakó rabok közeledő csörömpölése hangzott a lépcsőkön.
A terv végrehajtásának pillanatra kellett kiszámítva lenni, hogy sikerüljön.
Idebenn négyszázan, harminc fegyveres ellen, odakünn kétszázan tizenöttől kísérve. A vasajtó kulcsa a foglár kezében, aki azt addig nem ereszti el, amíg az utolsó csapat párosával átlépdel a küszöbön. Mikor a legutóbb érkezett rabok tömege megszorul az ajtó között, hogy azt hirtelen nem lehet bezárni, s az utolsó kísérő fegyveres csapat künn van rekedve, akkor egyszerre fölugrik térdéről Rosta Péter, alias Kolokát Marci s elordítja rikács hangon:
- Talpra magyar, hí a haza!
..."Talpra magyar, hí a haza!": valóságosan ez volt a jelszó. Az a szent jelszó, mi olyan szájról szájra adott ereklyéje a magyarnak, mint az angolnak a ,,Rule Britannia", az észak-amerikainak a ,,Yankee doodle", a franciának ,,Allons enfants de la patrie", a németnek a ,,Sie sollen ihn nicht haben", a lengyelnek az ,,estye polszke nye zginyéla"! - a nemzeti zsoltár kezdősora! Az illavai raboknak is ez volt a csataordításuk.
,,Talpra magyar!"
Hatszáz lánccsörömpölés hangzott föl e szóra.
Erre a jelszóra egyszerre megrohanta a fegyenctömeg a folyosóteremben levő fegyőröket.
A rabok ötszázan voltak: de lánccal a lábaikon, a fegyőrök harmincan: de fegyverrel a kezükben.
Hanem a békót kiegyenlítette az elkeseredett düh. A kétségbeesés harca kezdődött meg azok részéről, akiknek nem volt semmi elvesztenivalójuk.
A rabok puszta kézzel rohanták meg őreiket, ahányan hozzájuk fértek, annyian ragadva meg karjaikat, ökleikkel fojtogatva, fogaikkal harapva ellenfeleiket, akik a küzdelemben a földre legázoltattak, átölelték a katonák térdeit, eleven békó gyanánt, s mielőtt azok fegyvereiket használhatták volna, le voltak verve, s a fegyver a rabok kezében.
Az emberi ordítás ádáz hangját csak a lánccsörömpölés dörögte túl. A bosszúüvöltés s a fojtogatottak kínjajgatása közepette egyszerre egy falrendítő csattanás hangzott, mely egy pillanatra elnémítá az egész zajt. A nagy vasajtó becsapásának dördülése volt az. Végzetes hang az egész összeesküvő seregre nézve. A porkolábnak sikerült a folyosóra nyíló ajtót becsapni, és ráfordítani a kulcsot.
Ez úgy történhetett meg csak, hogy a jelkiáltásra a harmadik osztály kívül maradt része, száz ember, hirtelen visszafordult egész tömegestől fegyveres kísérői ellen. A fegyőrcsapat gyorsabban tudott futni, mint a láncviselők, az első emeletre lejutva, hirtelen összeszedte magát, s ott egyszerre sortüzet adott a megtámadókra, s azzal visszariasztotta őket.
A rabok a lakszobába menekültek, s ott nyoszolyákat széttörve, azoknak a darabjaival az ökleikben tértek vissza a harcot folytatni az első emelet folyosóján, mialatt a fegyőrök hirtelen padokkal, asztalokkal, műhelyek bútoraival torlaszolták el a lépcsőgádort a földszintre. Egynek sem volt több tölténye annál az egynél, amit a fegyveréből kilőtt.
Hanem a sortüzelés hangjára felriadt az őrtanyán levő tartalékőrség, s míg a kapuőr felszaladt a toronyba, félreverni a harangot s megfújni a lármakürtöt, azalatt az a néhány férfi ostromolt társainak segítségére sietett, összetört bútordarabok záporától fogadva a támadók részéről.
Ezek között volt a hírhedett Zsiborák. Most ő vezényelt.
- Fel kell gyújtani a torlaszt! - hangzott a rabló parancsszava. A fegyencek felkapták a tömött szalmazsákokat, s azokat hordták oda a torlasz elé, betemetve azokkal a folyosó végébe szorult csapatot, ahonnan nem volt semmi kijárás.
- De nincs tüzünk.
- Mindjárt lesz!
Azzal Zsiborák egy másik rabtársával együtt megfogott egy széttört palánkot, s azt egy nyoszolya élén sebesen kezdék dörzsölni: ilyen a szigetlakó emberek tűzszerszáma! A kannibálok dörzsgyufája ez! Mindenkinek szabadalma van rá.
- Mindjárt lesz itt tűz! Csak várjatok egy kicsit. S aztán majd kezdődik a komédia!
A tartalékcsapat kevesebb volt, mint hogy társait felmenthette volna ott az eltorlaszolt folyosón. Csak egy-egy lövéssel a lépcsőgádorból akadályozta a rablók munkáját, amit azok megint a sáncul emelt szalmazsákjaikkal tettek ártalmatlanná.
Hanem egyről elfeledkeztek Zsiborák cinkosai az első emeleten a küzdelem hevében, arról, hogy az összeköttetést fenntartsák a második emeleten levő nagyobbik táborral.
Odafenn a kulcsot kezében tartó porkolábnak s a két kívül álló fegyőrnek sikerült a vasajtót a templomfolyosóra összegyűlt rablókra becsapni, és hirtelen rájuk zárni.
Most aztán csak az volt a kérdés, hogy az első emeleten küzdő rablók érkeznek-e vissza hamarább, vagy valami véletlen segítség.
A becsapott ajtó zuhanása egyszerre tudatta a zendülőkkel, hogy tervük meg van hiúsítva.
A félénkek rémülten húzódtak a folyosó hátterébe vissza, mint egy megriasztott birkanyáj. Volt köztük sok gyáva, aki csak alvó embereket tud megölni. Hanem a vakmerők csapatja, amint az első rémület elmúlt, annál dühösebben folytatta a harcot. A bestiális arcok, a tajtékzó ajkak, a vérben forgó szemek, a harapásra szétnyitott vadállati fogak egy fellázadt pokol képét tüntették föl. Koronkint egy-egy lövés dördült el, amint vagy egy fegyőrnek, vagy a vele küzdő rabnak sikerült elsütni a vitatott puskát: a golyó a tömeg közé talált, egy ordítás hangzott fel rá, amit elnyomott a viharzaj.
És közbe hangzott a vészharangkongás odakünn.
- Be vagyunk zárva! - kiáltának rémülten a folyosó végéről előrohanó rabok.
- Sebaj! - kiáltá Kolokát. - Van még egy másik ajtó az oltár mögött. Az őrmesternél a kulcsa.
Az őrmester, Vecsera Tamás volt a neve, másodmagával odaszorult az oltáremelvény és a hátulsó ajtó közé. Annak a kulcsa őnála volt, ő szokta azon beereszteni a papot. Herkulesi alak volt. Őnála nem volt lőfegyver, csak kard.
Amint a rabok körülfogták, kivágta magát közülök, halálos csapásokat osztogatva megtámadói fejére. Elbukott, megint felugrott, lerázta magáról ellenfeleit, s újrakezdte a tusát. Többször eljutott már a vasajtóig az oltár mögött, elmenekülhetett volna rajta, de nem akarta küzdő társait elhagyni, mindannyiszor visszatért, s közétört a zendülőknek. Társát, a másik őrmestert, már véresre verték, azt is neki kellett megvédelmeznie. Az egész lázadó tömeg nem bírta letörni.
- Eresszetek engem oda! - kiáltá Kolokát harsány szóval, s utat tört magának a tömeg között, egy puskát emelve magasra az öklében, amit egy agyonfojtott fegyőr kezéből facsart ki. Az a fegyver még meg volt töltve. A vitéz őrmesterig hatolt előre, s ott annak a mellére szegezte a fegyvert. - Add ide az ajtó kulcsát, őrmester, vagy meghalsz - rivallt rá.
- Az az én dolgom lesz, Kolokát - mondá rá Vecsera tompa, rekedt hangon.
- Lelőlek, mint a kutyát, ha felakasztanak is érte.
- Az meg a te dolgod lesz, Kolokát!
Kolokát nem volt közönséges rabló.
- Hallod-e, Vecsera - dörmögé mély hangon -, én nem szeretnélek megölni. Magad vagy, ellen nem állhatsz. Mi innen minden bizonnyal kitörünk már. Társaink odabenn leverik azt az egynehány katonát, odakinn készen vár bennünket a fegyver. Ha kinn leszünk, nagy híre lesz annak. Minden ember velünk fog jönni. Állj mellénk. Ilyen ember kell nekünk, mint te vagy. Generálissá teszünk. Elfoglaljuk az egész országot, s megosztozunk rajta. Neked adjuk a temetvényi uradalmat. Add ide azt a kulcsot, és gyere velünk.
- Bolond lyukból bolond szél - felelt rá az őrmester.
- Ne alkudozzál vele olyan sokat - kiáltozák a többi cinkosok türelmetlenül, s nyomták egymást előre. Igazi rabtempó. A hátul jövő, mint eleven bástyát, tolja az ellenség fegyvere elé az előtte álló cimborát.
- Add ide a kulcsot szépszerivel! - szólt még egyszer Kolokát, s ezalatt folyvást nekiszegezve tartá a puska végét, s a ravaszán az ujját.
Az őrmester egy futó pillantást vetett körül, s arra a hátulsó zsebéből előhúzta a kis vasajtó kulcsát. De ahelyett, hogy az Kolokátnak nyújtotta volna, a háta mögé dobta, úgyhogy az az oltáron túlesett.
Ebben a pillanatban odafurakodott a tömeg közül Kolokáthoz az az ártatlan arcú gyermek a ministráns zubbonyban, s megrántotta a fegyőrnek szegzett puska ravaszát. A lövés eldördült.
Az őrmester érzé, hogy halálos sebet kapott - és el tudta titkolni. A golyó az altestébe fúródott.
- Vaktöltés volt! - mondá gúnyosan, s ezzel a háta mögé tekintett. Másik társa, akinek egyik karja el volt törve, az oltár háta mögé vánszorgott, s ott rejté el magát. Az tudta, hogy mit kell az odahajított kulccsal tenni. Felvette azt, s csendesen beledugta a zárba, és felnyitá az ajtót.
Amint a lázadók azt meglátták, a kétségbeesés dühével rohantak tömegestől az oltár felé, megakadályozni, hogy még ezt az ajtót is rájuk zárja valaki kívülről.
Az őrmester még halálra sebesülten is feltartóztatta kardcsapásaival támadóit; lépésről lépésre hátrálva az oltár háta mögé, s onnan egy szökéssel beugorva a nyitott ajtón, s becsapva azt az utána tódulók elől, s aztán nekifeszítve a vallat, s a belülről erőszakolók ellenében csodaerővel tartva azt vissza, hogy azalatt félkézzel a kulcsot elfordíthassa a zárban. Sikerült. A zár nyelve az ütközőben volt már.
Ekkor Vecsera kimerülten rogyott össze. A viadal utolsó perceiben sebekkel lett elhalmozva, csak úgy patakzott a vére. Még a bőrpamlagig tudott vánszorogni, ahol a pap misemondóruhái hevertek, ott lefeküdt, és nem kelt föl többet.
A lázadók ezzel mind a két oldalon be voltak zárva.
- Ki kell törni a vasajtót! - hangzott minden oldalról.
- De mivel?
- Itt van a vaskályha! Szedjétek széjjel - parancsolá Kolokát. Perc múlva darabokra volt döntve a nehéz, öntött vaskemence, s akkor hárman-négyen belekapaszkodva annak a vashengereibe, azokkal, mint a faltörő kossal, rohantak neki a vasajtónak. Hanem az nem engedett a döngetésnek, nagyon jól volt csinálva; mind a négy oldalán ütközői voltak, amik egy kulcsfordításra záródtak, s maga az ajtó kovácsolt vasból, erős keresztpántokkal. Hasztalan kísérlette meg Kolokát sámsoni erejét rajta, az egész súlyos kemenceállvánnyal döngetve a vastáblát, az meg sem mozdult.
- Hallgassatok rám! - kiáltá ekkor egy rab, előtörve a felbőszült tömeg közül. Ezt a rabot úgy hítták a társai egymás között: ,,a gróf".
- Halljuk, mit mond a gróf?
Igazi neve ,,Cousin" volt, alias ,,Ribeaud". Talán azért híttak grófnak, mert egy grófkisasszonynak az apját akarta megölni, s aztán férjévé tenni magát? Vagy talán azért, mert rabtársait lenézte, s hogy együtt ne legyen velük, inkább kihágásokat követett el, s rabsága legtöbb idejét a külön kóterben töltötte el: úrhatnám volt.
- Eredjetek innen! Ostoba parasztok! Sohasem töritek be azt az ajtót. Hát nincs zárva? Nem tudjátok azt felnyitni! Nincs az egész úri kompániában egy olyan gavallér, aki a zár felnyitásához értsen?
Felröhögtek rá. ,,Hogyisne volna?" Fele a társaságnak ezt az iskolát járta ki.
- Belül van a zárban a kulcs - mondá neki Kolokát, izzadt homlokáról félretörülve a csapzott hajat.
- No, hát ti nem értetek hozzá, hogyan kell a zárba dugott kulccsal kívül kinyitni az ajtót?
- De ismerjük azt a mesterséget - szólt Kolokát. - Ezt a kulcslyukon kijövő végét a kulcsnak megfogni harapófogóval, s akkor elfordítani vele a kulcsot. Ezt minden kis kapcabetyár tudja. Csakhogy itt nincs harapófogó.
- Dehogy nincs! Hol a ,,cigány"?
- Itt van! - kiáltának a tömeg közül.
- Lökjétek idébb!
Egy kis fekete képű, tömzsi emberkét hoztak oda nyakánál fogva a többiek. Az eddig nagy bölcsen a félrevonult rabtömeg között húzta meg magát: nem szerette a lövöldözést.
- Ennek a fickónak olyan foga van, hogy kettéharapja vele a négykrajcárost.
- Nos aztán?
- Hát itt a harapófogó. A cigány megfogja az agyaraival a kulcs kiálló végét. Meg tudod fogni, ugye, akár egy csavarszorító?
- Ha akarjátok, leharapom - mondá a cigány.
- No hát, te csak szorítsd azt a fogad közé erősen. Aztán mereszd meg a nyakadat, a derekadat meg a lábaidat; mi ketten megfogunk, s elfordítjuk veled szépen a kulcsot a zárban.
Röhögő tetszészsivaj fogadta ezt az indítványt.
A cigány vállalkozott rá, mégpedig két lábával fölfelé emeltetve magát, a fejét lefelé fordítva, harapta meg gyönyörű fogaival a kulcs végét, megmeresztve minden tagját. A két cinkos Kolokat és Cousin pedig csendesen fordították őt, mint a kormánykereket, körben a két lábánál fogva.
A műtét remekül kezdett sikerülni. A cigány fogai között a kulcs elfordult, s bár a zár erősen járt, mégis odáig jutott már, hogy a kulcs tolla megkezdé a zár nyelvét az ütközőből kihúzni. Hanem amint a körfordulat háromnegyed része meg volt téve, a cigány elordítá magát, s szétrúgott két kezével-lábával a kulcsmesterek között, s leesett a földre. A zár nyelve megint helyrecsattant.
- Mi bajod, cigány?
Hát az a baja a cigánynak, hogy neki orra is van, mégpedig jókora nagy: s amint a körfordítás negyedik karéjára kerül a sor, akkor ezzel az orrával nekimegy a kőküszöbnek, attól aztán nem tud tovább fordulni.
Ez bizony nagy akadály.
De nem elháríthatlan.
- Eh, mit! Le kell vágni a cigánynak az orrát, ha ez áll útban! - mondá Ribeaud.
Hanem ebbe meg a cigány nem akart beleegyezni. Neki az orrára szüksége van.
- Nem kell vele sokat alkudni! Itt egy kés! - kiáltá egy rab. Volt már kés is, kard is elég a kézben, amiket a megölt fegyőröktől vettek el.
- Dejszen én nem leszek nektek kulcs, ha levágjátok az orromat! - fenyegetődték a cigány. S fenyegetése alapos volt; mert ha ő nem akarja a kulcs végét a foga közé szorítani, hát senki sem kényszerítheti rá.
- Hát ezt mire való? - kiáltá Cousin, egy súlyos kályhadarabot a cigány feje fölé emelve. - Ha nem fogadsz szót, mindjárt agyoncsaplak!
- Biz a jó lesz. Akkor aztán mindjárt levághatod a fejemet is, s csinálhatsz kulcsfordítót.
- Ne bántsátok! - szólt közbe a ministráns-fiú azzal az ártatlan arccal. - Nem kell agyonijeszteni a szegény cigányt. Hiszen jó ember ez: lehet vele beszélni. No, édes Piczi komám, legyen eszed! Látod, egyszer volt egy úrnak egy szolgája: mind a kettőt elfogták a törökök, a lábaikat egy közös láncra verték. Aztán a hűséges szolga fogott egy szekercét, levágta a saját lábát, hogy az ura elszökhessen. Ugye, milyen derék volt az?
- Könnyű volt neki, maradt még másik lába; de nekem csak egy orrom van, s anélkül csúf leszek, mint az ördög.
- Most is olyan csúf vagy már. Nézzed csak! Én ismertem egy grófot Németországban. Sokat járt a papám házához. Annak párbajban vágták le az orrát. Ezüstorrot viselt helyette. Ha most te ezt az áldozatot hozod a társaságnak, s mi kiszabadulunk, miénk lesz az ország, mi is gróffá teszünk téged, s ezüstorrot csináltatunk.
- Nem kell nekem, ha aranykarika lesz is belehúzva. Nekem jó ez a magam kordovany orra.
- Ide hallgass, te féleszű! - magyarázá neki a gyerkőc hevesen. - Ha ki nem tudunk innen törni, elnyomnak bennünket, akkor felakasztanak téged is az orroddal együtt! Hát mit akarsz? Lógni orrostul, vagy futni orr nélkül?
A cigány gondolkozóba kezdett esni. Ez cudar dilemma.
- Még valamit mondok. Itt van közöttünk a tilógus. Tudod, az, aki borbély volt; ez nagy mester abban, hogy ha valakinek az orrát leharapják, azt megint helyreilleszti, odavarrja.
- Igazán? - most már kezdett a cigány tétovázni.
- Hozzátok ide a tilógust.
,,Hol a tilógus?" - hangzott az egész folyosón végig a kiabálás.
Baj volt vele. A tilógus odakinn rekedt a másik rabcsoporttal.
- Majd találkozunk vele, ha innen kiszabadulunk. Addig is a levágott orrt eltesszük. No, Piczi! Tedd meg a cimboraságért! Ezer aranyat adunk érte!
Most egyszerre új zsivaj támadt a faajtó előtt.
Az odahúzódott félénkebb csoport kezdett ordítozni.
- Tűz van! Végünk van! Felgyújtották a tömlöcöt.
Az első emeleten sikerült a vad embereknek az izzóvá dörzsölt két darab fával meggyújtani a szalmazsáktorlaszt, ami a szegletbe szorított fegyőröket rejtve tartá. Annak a füstje húzódott fel a második emeletre: a templomfolyosón is kellett azt érezni.
De egyidejűleg a nehéz füstszaggal jött a megújult lármahang is: az első emeleti lázadók őrületes diadalordítása.
- Halljátok Zsiborák szavát? - kiáltá Cousin a templomfolyosón bezárt csoportnak. - Ők ki tudtak törni! Felgyújtották a börtönajtókat. Jönnek már minket is felszabadítani!
Mikor egyszerre száz lánc csörömpöl rohamlépésben fel a lépcsőn, az csak lelkesítő hangot ad egyszer!
- Jönnek a cimborák bennünket kiszabadítani.
Erre a szóra aztán ismét felszaporodott a vakmerők száma. A sarokba búvók tábora rajt eresztett. Ki-ki igyekezett a széttört kályhadarabokból fegyverül felkapni valamit. A levert foglárok fegyverein már megosztoztak: egynek jutott a puska, másiknak a szurony, harmadiknak a kard, véres volt valamennyi.
Az volt a nagy szerencse (ami különben más esetnél megbocsáthatlan hanyagság lett volna), hogy a fegyőröknél nem volt több töltény annál az egynél, ami fegyvereikben volt. Azt pedig a tusakodás közben ellövöldözték, némely golyó embert talált, a legtöbb a falba fúródott.
A legbátrabbak most otthagyták az oltár mögötti oldalajtót, s odatódultak a főajtóhoz.
A rémséges lánccsörömpölés rohamosan közeledett fel a lépcsőkön.
A vasajtón volt egy kicsiny kerek nyílás, ami arra való, hogy az őr kívülről végigláthasson az egész folyosón. Ennek a nyílásnak az ajtócskáját könnyű volt egy puskacsővel felpattantani, s akkor belülről is ki lehetett rajta nézni. Az ugyan kockáztatott valamit, aki azt megtette. Cousinnak volt bátorsága hozzá.
Kívülről a vasajtó előtt állt a porkoláb meg két fegyőr. Cousin mind a két őrt ismerte, olaszok voltak. Odaillesztette a száját a nyílásra, s kikiáltott hozzájuk.
- Evviva Itália! Verjétek le a porkolábot. Nyissátok ki az ajtót. Mi jó barátok vagyunk.
Az volt rá a felelet, hogy kiütötték egy fogát. Cousin nagyot ordított.
- Maledetto cane! Verjétek őket agyon, cimborák!
- Itt jönnek már!
- A két őr szuronyszegezve várja őket, a porkoláb kardot rántva.
- Fél fogukra is kevesek lesztek.
Három ember száznak! Igazán a fogaikkal fogják őket széttépni!
Hanem aztán mégsem ez történt meg, hanem valami más. Kinn a városházán éppen ez órában kezdődött meg az újoncozási bizottság ülése. Az udvar tele volt fiatal legényekkel, akik mind beváltak.
Mikor a hivatalszobában meghallották az első vészharangszót, az újoncozó őrnagy azt mondá:
- Tűz van a városban.
- Nem, uram - szólt a nép ügyvédje, Illavay. - Ez lázadás a várban!
Az első sortüzelés roppanása, amit a lépcsőn leűzött fegyőrök intéztek megtámadóik ellen, igazat adott neki. Azután is folytonosan hangzottak egyes lövések odabenn a fegyházban. Az igazgató szobája ablakából kürtriadóval jelezte a vészt.
- A rabok fellázadtak! - hangzott egyszerre az udvaron, s az újoncnépség közt nagy lárma kerekedett.
- Akkor nekünk végünk van - mondá halkan az őrnagy, Illavayhoz fordulva. - Ezek az újoncok egyetértenek a lázadókkal, mindez összefügg a titkos fegyverszállítmányokkal, ez nem lázadás, ez forradalom.
- Bizony csak lázadás ez - mondá Illavay. - Alacsony rablóbanda kitörése. Legyen ön nyugodt. Le fogjuk azt verni.
- Mivel? Nekem nincs több ennél a négy csendőrömnél, és ennél a hat darab katonámnál.
- Majd mindjárt lesz.
Azzal Illavay kilépett a folyosóra. Amint őt meglátta a lármázó legénysereg, elcsendesült a zaj.
Rövid szó volt, amit hozzájok intézett.
- Fegyverre, fiúk! Aztán jöttök, ahová én vezetlek.
- Megyünk! - hangzott a felriadó válasz.
- De hol vesznek ezek fegyvert? - aggóskodék az őrnagy.
Azt ők tudják.
- Holmi fejszével, kaszával nemigen lehet ám hatszáz ilyen kétségbeesett fickót leverni.
- Magam is azt hiszem.
Mintha tündérvarázslat volna, oly gyorsan, oly kimagyarázhatlanul történt mindez.
Mikor az őrnagy visszatért a szobába, s kinézett az ablakon, már akkor az újonccsapat fel volt fegyverezve, - újdonatúj idegen szerkezetű Minié-puskákkal: egész század sorakozott katonát látott maga előtt elvonulni (vagy talán honvédet?, nem lehetett tudni), élükön Illavayval; - hanem azután egészen megnyugtatá az, hogy Illavay barátságosan kezet szorít a bizottság másik tagjával, az alhadnaggyal, ki tíz fegyveres katonájával a tömeghez csatlakozik.
,,Lázadás-e ez hát, vagy forradalom?"
A választ az fogja megadni, amit ez a hirtelen fegyverre kapott újoncszakasz fog tenni.
Amint a csapat rohamlépésben megérkezett a vár alá, a kapus felnyitá előtte az ajtót.
Az első emeleti udvarra nyíló ablakokon már tódult ki a felgyújtott szalmazsákok füstje.
A kis tartalékcsapat fegyőr még védte a lépcső lejáratát a lázadók ellen, kik az első emeleten beszorított fegyőrök torlaszát felgyújtva, zárkáikból kiszabadulhattak; de ezeknek is fogytán voltak a töltényeik.
A fölmentő csapat a legválságosabb percben érkezett meg. De vajon ,,kinek" lesz felmentő?
Fenn az első emeleti lépcsőn áll a lázadók tömege. Elől valamennyi közt Zsiborák. Kezében egy széttört vasrácsajtó rúdja. Amint Zsiborák meglátja a felrohanó csapatot, az újoncokon levő népviselet, a felbokrétázott kalapok, elárulják előtte, hogy ezek még nem katonák.
- Jó napot, cimborák! - kiált recsegő hangon eléjük. - Éljen a szabadság! Halljátok a jelszót! Talpra magyar, hí a haza! Egyesüljünk a szabadság kivívására. Halál az ellenségre! Itt a bosszú órája!
Veszedelmes egy szó volt ez azokban az időkben! Illavay csak annyit vetett ellenébe:
- Én vagyok Illavay; - az meg ott Zsiborák!
Azzal ,,szuronyt szegezz, és előre!"
A válasz meg lett adva: a sors eldőlt. Az újoncok a csendőrökkel vegyest rohantak fel a lépcsőkön; Zsiborák három szuronydöféstől találva rogyott össze, azzal a többiek rémülten tódultak a második emeleti lépcső felé.
A felmentők egyszerre széthányták az égő szalmazsáktorlaszt a folyosón, s elfojtották a vésztüzet, a kiszabadított fegyőrcsapat is csatlakozott most már hozzájok, s üldözőbe vette a menekülő fegyenceket. Ez volt az a nagy lánccsörömpölés, amiről a templomfolyosóra bezártak azt hitték, hogy az szabadítóik közeledését jelenti. Ezek már akkor csak a bőrük megmentéséről gondoskodtak, s menekültek a szuronyok elől a második emeleti nyitott zárkákba, ahol azután rájok csapták, s belakatolták az ajtókat. Ezzel a kisebbik banda le volt küzdve.
Hátra volt a nagyobbik, a templomfolyosóra bezárt sereg. Ezek már vért kóstoltak, tizennégy fegyőr hevert halálos sebekben lábaik alatt, s azoknak a fegyvereik kezeikben voltak. S itt volt az egész kitörés vezére Kolokát, s a fenevad Cousin. Lehetett rájuk számítani. Ezek védeni fogják magukat.
Az ajtón kívül álló porkoláb elmondta Illavaynak, hogy mi történt odabenn. A fegyőröket leverték. Lehet, hogy némelyik még életben van. A keresztfolyosó vasajtaját ki akarják törni. Ha arra kimenekülhetnek az udvarra, lábtókon eljuthatnak a sáncárokba, s aztán közel az erdő.
Nincs tanakodni való idő! Fel kell nyitni a templomfolyosó ajtaját.
Mikor a zendülők a kulcsnyikorgást hallották a zárban, még azt hitték, hogy a cimborák érkeztek meg. Mikor aztán felnyílt a nehéz vasajtó, akkor látták, hogy mi vár rájok.
A támadók, ahogy össze voltak keveredve, csendőr, fegyőr, katona, parasztújonc, szuronyszegezve tódultak be az ajtón, s erre a nem várt rohamra egyszerre szétzavarodott a fegyencek tömege. A félénkek hátravonultak a folyosó mélyébe, s azzal fejezték ki semlegességüket, hogy lekuporodtak a földre. A vakmerők csoportja azonban a folyosó közepéig hátrálva, ott tömegre verte magát, s marokra fogta a fegyvert. A tömeg élén állt Kolokát és Cousin. Amannál szuronyos puska volt, emennél kard.
Illavay és a vezénylő tiszt előreléptek.
Illavay kérte a vezénylő tisztet, hogy maradjon hátrább, s engedje őt szólni a rabokhoz. Azzal a két szemben álló csoport közé lépve, szólni akart a rabokhoz. De Cousin megelőzte.
- Ne hagyjátok beszélni e fiskálist; ordítsatok, hogy ne hallja senki, mit akar mondani!
Úgy tettek. A vadállati üvöltéstől nem lehetett Illavay szavát meghallani.
Hanem azt meg lehetett látni, hogy kardjával mit mutat. ,,Fegyvert letenni, különben lőni fognak!"
- No, lőjjetek! Ha van lelketek hozzá - kiáltá Kolokát. S azzal hirtelen megragadva nyakánál fogva azt a hátamögé bújt, ártatlan gyermekarcú rabot, előrántá azt, s fölkapva a levegőbe, mint egy eleven pajzst, tartá maga elé.
- No, hát fiskális úr! Tessék ránk lövetni!
A kétségbeesettek ordító röhögése fogadta szavait.
Illavay megdöbbenve lépett hátra, s kezével visszatartólag intett a mögötte levő fegyveresek felé.
Ez a szelíd képű gyermek az ő védence volt egykor. És ennek az egész alakja úgy hasonlít ama másik gyermekéhez. Egészen arra emlékeztet. - És az is lehetne így, ennek a helyén. - Pajzsul emelve egy elvetemedett gonosztevő elé rászegezett puskák csöve előtt.
A Brontes-termetű Kolokát úgy tartá bal kezével nyakánál fogva felemelve a rabgyermeket, mint a vadász a nyulat.
Az meg volt rémülve, amint a ráirányzott puskacsövek elé tartották. Rémülete közben egy kétségbeesett ötlete támadt. Ráismert egykori hivatalos védőjére, Illavayra. Elkezdett hozzá beszélni angolul. - Valaha igen szép nevelést kapott; három európai nyelvre tanították. Amit ott az óriás vasmarkában rázva angolul beszélt, az mind igen veszedelmes szó volt.
- Uram! Szabadítson ön meg! Ne öljenek meg. - Én mindent tudok. - Rettentő titkokat. - A rablók összeköttetését a külvilággal. - Nevezetes emberekkel. - Felfedezek mindent. - Kegyelem! - Ezer embert, tízezeret kézbe adok. Az egész complottot ismerem. - Vallani fogok borzasztó dolgokat.
Illavay idegeit a rémület zsibbadása állta el e szavakra. Gondolatait érzé megbénulni. Ha ez a fiatal gonosztevő csakugyan tudja mindazt és el fogja árulni!
Nem volt ideje gondolkozni rajta.
Még volt ott valaki más is, aki értette, amit a gyermek hadart; Cousin tudott jól angolul.
- Ez a kölyök el akar mindent árulni! - ordítá hirtelen közbe, Kolokátot oldalba taszítva.
- Ugye. - Ezt a szót mondta rá Kolokát. Azzal eldobta a jobb kezében tartott puskát, s mind a két kezével megragadta az áruló nyakát.
Olyan gyors volt a mozdulat, mint a villám. Akik látták, még rá sem értek arra gondolni, hogy mit tesz ez most. Megölte azt a fiút. Jó hóhér lett volna belőle; egy perc alatt ki tudta végezni az áldozatát. El is ítélte, ki is végezte.
A másik percben már odahajítá az élettelen alakot egykori védője lábaihoz. Meg sem rándult az már.
- Most már elmondhatod, mit tudsz.
Az álomsebességgel végbement rémtett után az elszörnyedés lázdidergő hangja morajlott végig az egész termen. Katonák és rabok, akikben csak emberi szív volt, nem bírtak e borzadály elől menekülni.
A rákövetkező percben a lázadó rabok egyszerre elhajigálták fegyvereiket, az iszonyat, az elrémülés erőt vett durva kedélyeiken. Futottak valamennyien az oltár mellé, s cserbenhagyták a vezéreiket.
Kolokát, az elkövetett gyilkosság után összefonta két izmos karját a mellén, s oly büszke tekintettel nézett végig a szemben álló fegyveres csoporton, mely egy Spartacus mintájának bevált volna. - Nem volt szándéka védelmezni magát.
Hanem cinkosa, Cousin, kannibáli vérszomjjal emelte föl kardját feje fölé. Az az ember, akit életében legtöbb oka volt gyűlölni, aki vakmerő terveit összedúlta, aki ezt a rabköntöst, meg ezeket a láncokat megszerezte a számára, most ott volt előtte, egy kardcsapásnyi távolban, védelemre képtelenül; ott térdelt Illavay a megölt rabgyermek hullája előtt, s annak a visszanyakló fejét emelgette ölébe, minden másról megfeledkezve. Most egy csapás azzal a karddal kiegyenlítene mindent! Még egyszer szétnézett maga körül; tekintetében szilaj, vadállati kétségbeesés volt... Azzal hátravetette a fejét, s a felemelt kard élét végigrántva a saját torkán, hanyatt bukott. Ezzel bevégezte számadásait ezen a földön.
Kolokát ellenállás nélkül hagyta magát megkötöztetni. Semmi emberi hatalom nem volt képes tőle e perctől fogva egy szót kicsikarni.
A többi lázadók mind egyre megadták magukat kényre-kegyre.
S ezzel a nagy katasztrófa be volt fejezve, mely sikerülte esetén oly végzetessé lehetett volna.
A templomfolyosó egy csatatér képét mutatta fel. Tizennégy fegyőr és hatvan fegyenc hevert vérében a padlaton, nagy része halálra sebesülten.
Az elfogott cinkosok mind Kolokátra vallottak, mint a kitörési terv intézőjére. De Kolokát maga nem vallott semmit. Sokan a lázadók közül el lettek ítélve hosszú fogságra. Kettő közülök még most is bent ül az illavai fegyházban. Kettő később kegyelmet kapott; a többi lassankint megadta magát a férgeknek.
Csak Kolokát egyedül lett halálra ítélve.
Az illavai fegyház első teraszán, ahol az őr felvont fegyverrel jár alá s fel, van a többi kövezetkockák között egy, melyre egy kereszt van vésve, és alá e két kezdőbetű: R. P. Ott porladozik Kolokát Marci (igaz nevén Rosta Péter). Mindennap száz meg száz fegyencutód lépi át (most már nem lánccsörömpölő lábaival) azt a helyet, s mindannyinak elmond a kő annyit, amennyit ,,tud", és elhallgat annyit, amennyit ,,kell".
A két megye (Pozsony és Trencsén) törvényszékeiből összeállított vizsgálóbíróság azt a talányt is iparkodott megoldani, hogy a felmentésre vezetett újoncok honnan vették azokat a Minie-puskákat oly hirtelen? De többet semmi emberi tudománnyal nem lehetett kideríteni, mint hogy a városház pincéjében volt letéve egy hosszú láda, abban voltak a fegyverek. Ki vitte azt oda? Azt senki sem tudta megmondani. A válságos percben egy tót gyerek vezette rá a ládára az újoncokat. Azt meg nem lehetett előkeríteni. Egyik szemtanú azt mondta: barna volt, a másik, veres volt, kinek nyurga volt, kinek tömzsi, senki sem ismerte se azelőtt, se azután.
Mikor Illavay az esemény után késő este hazafelé hajtatott, útközben a szomszéd falu postaháza előtt ott látta Gorombolyit, a kőpadon ülve és pipázva.
Meg sem állt vele diskurálni. Az sem állt föl, hogy hozzá közelebb jöjjön. Csak amint egymást futtában üdvözölték, mondott annyit Gorombolyi a pipacsutora mögül:
- Amit mondtam, megmondtam.
S arra Illavay azt válaszolta
- Amit mondtam, megtettem.
Hazaértekor Illavay, mielőtt feleségét, leányát megcsókolta volna, bement hivatalszobájába, s behívta magához Arnoldot.
Odahúzta a fiút a térdei közé, két kezével annak a fejét és vállát markolva át: és nézett az arcába addig, amíg a szemei megteltek könnyel.
S aztán azt dörmögé a fülébe:
- Éppen ilyen volt, mint te vagy!
És akkor elmondta neki mindazt, ami történt - és ami történhetett volna!
Babonás hite volt benne, hogy az a másik áldozat, az a vesztébe dobott gyermek ehelyett a másik helyett halt meg, s ennek a fátumát vitte el magával a dicstelen sírba.









Jókai Mór: Akik kétszer halnak meg


A drága barátom
...Tökéletes fiaskó volt biz ez.
De hát hogy is ne lett volna az? - Mikor olyan ember volt beleavatva, mint Koczur. Aki arról volt nevezetes, hogy állandóan volt ötvenezer forint adóssága. De az nem úgy volt, mint más rendes észjárású embernél, hogy darabonkint ötven különböző uzsorásnak tartozik problematikus ezer forintokkal, hanem úgy volt, hogy tartott magának tízezer olyan embert, akinek fejenkint tartozott öt forinttal. Akivel valaha együtt utazott vasúton, gőzhajón, akinek valaha egy vidám anekdotát elmondott, aki valaha ezt a veszedelmes kérdést intézte hozzá, hogy: ,,Hogy mint szolgál az egészsége?", az mind eo ipso öt forintig terjedő hitelezőjévé lett azonnal besorozva. Ki tagadhatna meg egy jó pajtástól öt forintot? Egy rongyos ötforintost? S ki ne felejtené el azt már holnap? S ha eszébe jutna, hogyne zsenírozná erre a kölcsönkérőt figyelmeztetni? Ez a legéletrevalóbb financiális művelet. - Kapcsolatban van vele az a másik, hogy az ember bagatell ügyekben kerülje a kész fizetést. ,,Aufschreibe!" Ez a legnépszerűbb indigena a magyar nyelvszótárban. Dacára Ballaginak és Fogarasinak, akik ezt irigyen eltitkolják. Pincérnek az ebéddel, játszótársaknak a kartyaveszteséggel, mosónénak a szappan árával, csizmadiának a talpalásért adósnak maradni, ez az igazi kedélyesség. Ennél a kényszerített barátságnál fogva Koczur barátunk lassankint oda vitte a maga hitelét, hogy a nemzeti kaszinóban senki sem akart vele leülni kártyázni. (Egyébiránt a tagsági díjjal is tartozásban volt ősidők óta, a principálisával együtt, s hátralékát az ügyvéd a behajthatatlanok rovatába sorozta.) S egyszerre csakugyan az a Koczur, aki minden időkben csak mint rettegett pechvogel, mint kiállhatatlan ,,Bibic" volt ismeretes a társaságban, elkezdett ,,negyediknek" leülögetni a ,,nagy partik"-nál, s csak úgy szórta a százasokat, mint akinek bankjegygyára van dugaszban, és amellett viselt akkora arany óraláncokat a nyakában, mint egy kerékkötő, s gyémántos melltűket a nyakravalójában. Nagyon természetes, hogy minden ember azt kérdezte egymástól, vajon kit ölt meg Koczur, hogy most egyszerre olyan sok pénze van.
Ez iránt pedig Koczur maga adott kellő felvilágosítást mindenkinek, akit csak érdekelt. Esténkint a Komlókertben, a Beleznay-kertben traktált boldogot, boldogtalant és vacsora végeztével közzétette az egész haditervet, s a convivákat kinevezte generálisoknak és commissáriusoknak.
Az is ezer csoda, hogy békében kihúzhatta a lábát a sárból. Ezt annak köszönheti, hogy kimeríthetetlen mennyiségű nagy ostobasága mellett bírt egy bizonyos természeti ösztönnel, amivel a kutyák, macskák vannak felruházva, hogy a földrengést előre megérzik. Megugrott szerencsésen a politikai krach előtt. Más okos emberek benne maradtak. Ő szárazon menekült.
Másnap a katasztrófa után már ott volt Gorombolyinál.
A hajdani nagy hadvezér ellenben, akinek a tűz legjobban sütögette a bőrét, meg sem mozdult a helyéből. Úgy tűrte azt, mint egy Mucius Scaevola.
Ő most is postamester volt, mint tizenhárom év óta, s egyébre nem volt gondja, mint hogy a beérkezett levelek mentül későbben menjenek el rendeltetésük helyére, s hogy a pipája jól szeleljen.
Korán reggel volt, mikor egy beponyvázott tót szekérből, ami üvegszállítmánnyal járt oda alá Pestre, előkecmelgett Koczur barátunk a postaház udvarán, s kérdezősködés nélkül sietett be Gorombolyi irodájába.
A sors különös kedvezményeképp akkor éppen senki sem volt más jelen, mint maga a postamester.
- Barrátom! - kezdé Koczur, egész tekintetével előre jelezve a rémhírt, amit mondani akar. - Mindennek vége van!
Gorombolyi azzal felelt rá, hogy a szája jobb szegletéből a másikba tette át a pipáját.
- Igazán?
- Becsületemre mondom! El van árulva minden! Gyalázat az ilyen nemzetre! Eltagadom, hogy magyar vagyok! Gyáva az egész világ.
- Minket kettőnket kivéve.
- No, az igaz. Hanem hát mit érünk mi ketten?
- Talán valamit mégis érünk.
- Igazad van. Most az egész ország sorsa egyedül a mi kettőnk vállára nehezedik. Most a mi kötelességünk intézkedni, hogy a fegyverszállítmányok simán eltakaríttassanak az útból. Mert ha egyet megkapnak közülök, akkor ezernyi ezer derék honfitársunk élete, szabadsága van kockára téve.
- A biz úgy van. Hát mit gondolsz? Drága barátom?
- Egyedül vagyunk-e? - szólt Koczur aggodalmasan körültekintve a szobában. - Nézz ide, barrrátom!
Azzal szétsrófolta a magával hozott pipaszárat, annak a szűk kaliberű odújából előhúzott egy vékony összepedert papírlevélkét.
- Itt van a sógoromnak a levele, melyben tudósít, hogy ha rögtön, azonnal hatszáz forintot nem küldünk a raktártulajdonosnak, ahol ládáink el vannak rejtve, ő semmiért sem áll jót. - Itt van a másik levél. Ezt egy dióhéjba becsomagolva hozta hozzám egy borsos tót; amiben a másik sógorom tudósít, hogy a galíciai ládáink útban vannak. De ha a fuvarosnak rögtön nem küldünk hatszáz forintot, az feljelenti az egészet a rendőrségnek. - Barrátom! Nekem ezt az ezerkétszáz forintot még ma estig, a föld alól is kiteremted, ellenkező esetben a legnagyobb katasztrófától lehet és kell remegnünk.
Gorombolyinak eszébe jutott, hogy mit mondott neki Illavay. Ezt a barátunkat ő nem fogja győzni pénzzel.
Hanem hát Gorombolyi rég kipróbált hadvezér volt. Szokott ő gondoskodni a vesztett ütközet esetére a visszavonulási kijárókról is.
- Hát én még ennél is többet tudok, drága barátom.
Azzal kikeresett egyet a félretett levelek közül.
- Látod ezt a levelet itt? - Ismered az írást a címen?
- Ez Diadém írása.
- Látod, hogy kinek szól?
- A magyar udvari kancellárnak Bécsben.
- Szeretnéd tudni, ugye, hogy mi lehet benne?
- Igazán, barrátom.
- No hát, drága barátom: én tudom, hogy mi van benne.
- Hogyan?
- Hát hiszen azért postamester az ember. Az egész levél tartalmát tudom. Az van benne tudatva, hogy bizonyos Koczur odakinn járt Garibaldinál, s ő van beküldve az országba a fölkelést szervezni, s a fegyvereket szétosztani.
Koczurnak az arca egészen elsápadt, csak a sűrű szeplők maradtak rajta vörhenyesek. Ezt nagyon soknak találta a dicsőségből a maga részére nézve.
- De kérlek, barrátom! Ez tiszta rágalom.
- Tudom, hogy rágalom. Ne előttem mentsd magadat. Hanem hát Diadém így írja, s Diadémnek lehetnek erre jó okai.
Koczur nagyon meg volt rémítve e felfedezés által.
Azért volt különösen megrémülve, mert erről az oldalról nem várt veszedelmet. Hisz ő maga tudta legjobban, hogy az, amit Diadém és Atalanta megnyeréséről beszélt Gorombolyinak, az éppen csak a ,,kedves barátom" elámítására volt kifundálva. Nem tudtak azok meg őtőle semmit a fegyverszállítmányról, mert azoknak az volt mondva, hogy a pénzt a bécsi Baubank izzadta ki. S ha azok mégis megtudtak valamit, akkor egy harmadiknak kellett az árulónak lenni.
- Egyenesen én vagyok megnevezve ebben a levélben? - rebegé összeszorult hangon.
- Csupán te magad és senki más.
- De hiszen ők nem is... (most majd kivakkantotta Gorombolyi előtt, hogy nem is tudhatnak semmit)..., de hátha mégis? Nem ment a napokban itten keresztül Soma barátunk?
- Ugyancsak ment. Még az orrával is túrta a földet. Felfordult egynéhányszor. S hogy pénzt nem hordott magával, onnan tudom, mert nekem is váltóval akarta kifizetni az előfogatot.
- Akkor valószínű, hogy ő fecsegett valamit az olaszországi campagne-ról.
- Campagne-ról? (Gorombolyi majd elnevette magát.) Az bizony valószínű.
Koczur homlokon üté magát, s keserves pátosszal hörgé:
- Ki hinné, hogy ilyen árulás verhessen gyökeret az emberek szívében? Barátom!
- Nem árulás ez, drága barátom, hanem csak egy kis spekuláció. Az Opatovszky-birtok semmivé lesz amiatt, hogy az országutat másfelé vitték, s az ő országútjából dűlőút lett, a szó teljes értelmében. Ez pedig meg nem változik, amíg Temetvényi gróf itt a basa. - De igen jó eszköz lenne azt kiütni a sakktábláról, ha az ellenfelei fel tudnának fedezni egy veszedelmes komplottot, amit a gróf kiszalasztott a kezéből. Hogy ez a felfedezés egy olyan régi jó barátnak a fejébe kerül, mint te, drága barátom, az nem okozhat kétséget; hisz jó barátok között apró ajándékokat szoktunk igénybe venni: márpedig te a fejednél apróbb ajándékkal aligha szolgálhatsz. - Ez a buksi lesz az ára az apátvári vicinális útnak. Valamit megtudtak az apátvári uraságok. Annyit legalább, hogy ti kinn jártatok Olaszországban az öregnél. Az öreg pedig, ahogy az egész világ tudja, olyan ember, aki minden magyart, aki az ő szeme elé kerül, a ,,névtelen félistenek" egyikének tart. - A te gazdád ugyan nem névtelen, mert két neve is van, hanem félistennek elég félisten; mert veled tesz ki másodmagával egy emberszámot. Ti persze elmondtátok, hogy honvédek voltatok ,,anno kukoricafosztáskor", hanem azt elhallgattátok, hogy megszöktetek, s beálltatok ,,Jézusmária-huszárnak". - No, hát ezt már Diadém mind tudja. Itt van e levélben, amit a kancelláriához intéz. Persze, te vagy benne a diabolus rotae, a szegény Opatovszky csak egy gyámoltalan Telemach. - Dictum, factum. ,,Amice pendebis!" Barrátom lógni fogsz!
- Barrátom! Ezt a levelet meg kell semmisítenünk.
- Micsoda? Te!
- Tűzbe dobjuk.
- Ezt a levelet, ami az én becsületemre van bízva, mint a postamesterére, hogy küldjem tovább?
- Hisz a te nyakadról is van...
- Természetesen. Hát hogy ne? Csak nem bolond a vármegye, hogy a te nyomodon rám ne találjon. Hanem azért ez a levél elmegy.
- Te csak tréfálsz, barrátom.
- De nem tréfálok.
- Akkor elfelejted a kötelességedet!
- Miféle kötelességemet?
- Mely szerint semmiféle eszköztől sem riadsz vissza, ami által igaz ügyünket diadalra juttatni lehet. Ha kell, szövetkezni gonosztevőkkel, börtöneikből kitörő rabokkal; - ha kell, postakocsikat elfogni az országúton; - ha kell, vasúti vonatokat feltartóztatni; ha kell, hamis útleveleket készíteni.
- Ez mind meglehet; kész vagyok mindenre, amihez erőszak vagy fortély kell. De, hogy elsikkasszak egy levelet, amit a feladó a becsületemre bízott, arra nem vállalkozom soha.
- Akkor nem vagy igazi forradalmár.
- Hogy mi vagyok én? Azt majd mindjárt megtudod, csak várj egy szempillantást. Ez a levél menni fog Bécsbe. De mire odaér, már akkor, amit abban írnak, az meghaladott álláspont lesz. Te tudod jól, hogy hol vannak a fegyverszállítmányok? - Tudnod kell, hiszen pénzt kértél tőlem a máshová elrejtésükre.
- Oh, igen.
- No, hát akkor vezess engem oda. Az én tervem meg van érve. Nem varok vele tovább. Híveim készen állnak, csak a jeladásra várnak. Nem várjuk be, míg minden kipattan: magunk sütjük el előbb. Még ma, holnap már későn lehet. Hol van a legközelebbi szállítmány?
- A temetvényi vár romjai közt van eldugva.
- Vezess rá.
- Fel fog tűnni, ha a közönség meglát bennünket együtt menni.
- Itt minden ember jó barát; azután az erdőt közel érjük; a grófi vadászok mind az én híveim. - Vége a diskurálásnak. ,,Lássuk a medvét!" Nem dugdossuk el tovább fegyvereinket az öreg anyánk pestesébe, hanem megmutatjuk annak, aki látni akarja, itt van. Gyerünk, drága barátom. Két óra alatt ott vagyunk a temetvényi romban. Megfújom ezt a kürtöt, s estére táborunk van együtt. Andiamo!
S azzal megfogta Gorombolyi a drága barátom karját, s anélkül, hogy egy pohár szilvóriummal megkínálta volna, vitte magával a kerten keresztül be az erdőbe, ahol minden bokor ismerőse volt már.
Koczurnak nem sikerült az erdőben eltévedni; pedig nagyon meg volt nála az erre való igyekezet. Mindenképpen kényelmetlenül érezte magát ennél a vállalatnál, s ezt az érzését annál jobban elárulta, mentül inkább igyekezett azt elpalástolni. Mikor egyedül voltak, ő fenekedett legjobban a bekövetkező nagy eseményekre. Azokból ő az oroszlánrészt veszi ki magának. Hagyott is, nem is Gorombolyinak valami tennivalót a hadműködésben.
Följutottak szerencsésen a várromhoz. Az a legelhagyatottabb helye a vidéknek. Senkinek semmi keresete ottan. Koczur nagy óvatossággal vezetgeté Gorombolyit a romváros tömkelege között sok ideig alá s föl, míg végre rátalált arra az odúra, ahol hajdan a várurak a rabul ejtett kalmárokat tartották zárva. Sűrű bokrok takarták be annak a bejáratát.
- Itt vannak.
Gorombolyi letekintett a sötét boltüregbe, s láthatá a deszkaládákat, amik ott egymás fölé rakva hevernek.
- Hány darab lehet itt? - kérdé Gorombolyi.
- Kilenc láda. Mindegyikben százhúsz fegyvernek kell lenni. Csak ember legyen hozzá elég.
- Az lesz - mondá Gorombolyi, s azzal fölmászva a legmagasabb bástyaoromra, megfútta teljes hatalommal a vadászkürtöt. Nagy visszhangot adott a kürtszó az erdős hegyhátakról.
Csak a hegyhátak feleltek rá; senki más. Fújta azt teljes óra hosszat Gorombolyi, de nem jött föl arra egy lélek sem a várromokhoz.
Egyszer aztán csak leszállt a bástyafokról Koczurhoz, aki nem látta szükségét, hogy utána fölmásszon.
- Látod barátom, hogy nem jön senki.
- Tudom már az okát, hogy miért nem jönnek. A legénység mind odabenn van Illaván az újoncállításon.
- Az öregek pedig nem vállalkoznak.
- Megpróbálok még egyszer kürtölni.
- De pedig jó lesz, ha nem kürtölsz olyan sokat, mert még idecsődíted a zsandárokat. Úgyis nagyon sokan tudják már ezt a rejtekhelyet. Legfőbb idő, hogy innen máshová szállíttassuk a féltő portékáinkat, minden haladék nélkül, biztos embereink által, akiknek a hallgatását jól meg kell fizetnünk.
- Ejh! Nem azt tesszük! A legénység egy része estére visszakerül. A lavina megindítására egy hólabda is elég. Nem várunk tovább. Fölnyitunk egy ládát; mindegyikünk a vállára vesz tíz-tizenkét puskát, levisszük magunkkal; ott lesz, aki azon megosztozik, s húsz ember elég kezdetnek, holnap lesz belőle kétszáz, holnapután kétezer. Előre!
A drága barátom szepegni kezdett.
- Csak nem gondolsz ilyen bolondot?
- Micsoda bolondot? Megválogasd a szót, mert a nyelvedbe találsz harapni.
- Hogy mi innen egy csomó szuronyos puskát vigyünk be ketten a városba, s ott kiosztogassuk?
- Hat nem arra valók ezek?
- Vigye ki-ki a maga puskáját a vállán, én nem cepelem.
- No, hát cepelem én! - Aki fél a következményektől, nagy az erdő, tovább mehet!
- Barátom! - szólt Koczur, egész elérzékenyülten ragadva meg Gorombolyi karját. - Gondold meg, mit kezdesz. Mi lesz ennek a vége? Egy szent ügyet, kockáztatsz vele.
- Ejh, hagyj nekem békét! Én nem szoktam arra gondolni, hogy mi lesz a vége annak, amit elkezdek.
- Azt látod, hogy én lelkiismeretesen teljesítettem, ami kötelességem volt. Itt az ezer puska. De azt is látod, hogy egymagad vagy hozzá. Magad csak nem harcolhatsz ezer puskával. Nincs még megérve rá a publikum. Nincs kellően előkészítve, átgyúrva, felpaprikázva. Tegyük ezt félre alkalmasabb időkre. Majd mikor minden elcsendesedik. Én mindent elteszek félre az útból. Ezerkétszáz forinttal elsimítok mindent. Egy fegyvert sem kapnak meg nálunk.
- De, engemuccse, azt meg fogják kapni, amit én a kezembe veszek! - kiálta Gorombolyi, félrelökve Koczurt az útjából, s berohant a boltüregbe, ahol a ládák álltak, s mielőtt a drága barátom megakadályozhatta volna, a fejszéje fokával leütötte az egyik ládáról a lakatot, s aztán felrúgta annak a tetejét.
A felnyílt ládatető alatt ott ragyogtak szépen egymásra rakva - a legderekabb mészkövek, amiket csak ezen a környéken lehetett kapni. Nagy birkafőnyi mészkövek és semmi egyéb.
Mikor azt meglátta Gorombolyi, egyszerre hangos hahotára fakadt. Úgy kacagott, két kézzel a ládába fogózva, hogy az egész teste apróra rázódott bele.
A kedves barátomat megcsalta ez a nevetés. Azt hitte, hogy az igen természetes válasz erre a felfedezésre. Hogy ezt a ,,tréfát" is csak a mendikánscsínyek közé fogják számítani neki, olyanforma ez csak, mint mikor a bennlakó diákok egymásnak névnapi ajándékba nagyszerűen lepecsételt katulyákat küldenek, s aztán a nagy várakozást jutalmazza egy darab papírba takart tégla. Röhöghet azon az egész contubernium. Hisz az ilyen imposzturákat már megszokták a Koczurtól. Mikor kisül, megkergetik, meg is agyalják, hanem azért csak mégis sokáig elnevetnek rajt. Hát ez is csak olyan kófic. Rábízzák a Koczurra, hogy hozasson be a határon csempészutakon több rendbeli ládákat, tele ócskavassal. Ő előre tudja, hogy nagy gaudium lesz ennek a vége. Azokba a ládákba, amik az ő közvetlen gondoskodására vannak bízva, a veszedelmes puskák helyett rakat ártatlan köveket. Hiszen mindegy azoknak a ládáknak, hogy Minié-puskákkal vagy mészkövekkel megterhelve vándoroljanak-e az apátvári granáriumból a temetvényi romok boltjaiba, s onnan megint tovább, míg egyszer valaki csakugyan rájuk akad, akinek a felsülésén aztán nagyot lehet majd nevetni! - A nevetés ideje megjött. Gorombolyi kezdte. A nevetés pedig ragadós. A kedves barátom kontrázott neki teljes erejével; egész vörösre röhögte a pofáját.
Pedig jobb lett volna neki az ordító oroszlán szeme közé nevetni ebben az órában.
Mert ez a kacagás, ami Gorombolyit meglepte, olyan volt, mint a kínpadon sütögetett embernek a nevetése. Mint akinek valami ördög csiklandozza belül a szíve táját. Egyszer csak felugrott a feltört láda mellől, s markába kapva egyet azokból a perduellis nagy kövekből, odarohant Koczurhoz, és megragadta neki a torkát. Aztán csak úgy az összeszorított fogai közül beszélgetett hozzá:
- Te kutyalélek! Most micsoda halál nemével végezzelek én ki téged? Mondd meg! Mert ha mindannak a pereputtynak, aki miatt a nemzetemet elkezdem meggyűlölni, egy nyaka volna, hogy azt most egyszerre kitekerhetném... ha azt az egész utálatos, szájra nagy, szívre lágy csőcseléket, akit ez a te koponyád képvisel, ezzel a kőcsapással egyszerre összezúzhatnám, úgy összetörnélek, úgy szétszaggatnálak, hogy valamennyi ördög nem rakna többet össze emberi formába! - Tudod, hogy mit tettél? - Megölted a ,,magyarok Istenét"! - Nincs többé a magyarnak külön Istene! - Eredj, szaladj, ugorj, cudar! - Be ne fertőzze kígyóvéred a kezemet. - Az Isten világának minden népe késsel számolna le veled az ilyen árulásért, - én a csizmám sarkával végzem a leszámolást.
S úgy tett. - A drága barátom hat lépést kalimpázott orrán, száján, két tenyerén előre - e leszámolás után.
- És most hordd az irhát, ahogy a csánkjaid bírják! mert azt nem mondhatom, hogy kővel agyon nem hajigállak.
Koczur szaladt, mégpedig úgy, hogy a fejét hátrafordította, hogy az utánarepülő kövek elől félreugrálhasson. Mint az ágyúgolyók, úgy zúgtak el azok a füle mellett, ha egy megtalálja, bizony a fűbe harap. A sűrű bokrok aztán menedékbe fogadták.
Gorombolyi pedig visszament az odúba, s mind felnyitogatta a deszkaládákat. Mindegyik kővel volt megrakva. Gorombolyi egy más világ lakójának érezte magát. Egy idegen planétába esett bele, ahol az embereknek a lábaik helyett földbe vert gyökereik vannak, mint a fáknak; - nem hallanak és nem látnak; - úgy élnek, úgy tenyésznek, úgy reagálnak, mint a tengerben a csigák. Az ő lába alatt meg nem akar megállni ez a föld, mintha eltaszítaná magától, mintha elvesztette volna a vonzerejét, amit a földlakókra gyakorol, akik az ő porából vették a testüket. Úgy tetszett neki, mintha nem is járna, hanem csak repülne, mintha egy perc alatt csak egy gondolatra jutott volna fel a mély pinceodúból oda a legmagasabb toronynak az ormára, ahonnan eléje tárul az egész nagy világ.
Az ,,ismeretlen" nagy világ. Ez nem az a világ, amit ő hazájának nevezett. Abban az ő kürtszavára más visszhang felelt, mint az erdőké. Hol van az a tábor, akit ezek az erdők az ő hívására előadtak? Hol vannak a hősök, akik úgy vágytak a sebek után, mint a vőlegény a menyasszony csókja után? Hol vannak az óriások? A fanyövők, a sziklamorzsolók, akik várakat döntöttek le vállaikkal? Hol vannak a csodatevő tündérek, akik a papírost arannyá, a követ kenyérré, s a lágy emberi szívet kemény acéllá tudták változtatni? Elmúltak a ,,Tegnap"-pal? - Mi van itt most körös-körül? - Egy új nap? Hát csakugyan igaz volna az, amit az a völgylakó bölcs mondott, hogy a ,,Tegnap" olyan halott, amit fel nem lehet támasztani? Aki erre vár, vagy csal, vagy csalódik. - Íme, senki sem jelen meg a hívásra. - Pedig hallják azt jól, értesítve vannak. - És hogyha mindazok, akikre várt, csakugyan összegyűltek volna, most mit kezdene velük? Fegyver helyett követ adna a kezükbe? - A fél siker milyen kudarc lehetett volna. - Milyen nagy csendesség van körös-körül. Ki van meghalva ebben a nagy csendességben? - A hit - egy hajdani választott Istenben. - Nincs hit a próféták jóslataiban, nincs hit a zászlók színeiben, nincs hit a hűségben - minden ember fél, számít, kétkedik, panaszkodik, tűr, nem bízik másban, nem bízik magában. - Akit megcsalt más, visszacsal egy harmadikat. Az új nemzedék fázik a tettektől, s ki van fáradva a tétlenségtől.
A mélázó feje fölött kóválygott egy nagy kőszáli sas. Tág karéjokban úszta körül a felhőtlen kék eget. Prédára les ilyenkor. Egyszer aztán leszállt az átelleni oromra. - Megtalálta talán?
...A szédítő mélységbe alábámuló ember tovább beszélgetett a zúgó erdővel.
...Milyen jó szerencse, hogy a kétségbeesett emberek kitörése nem sikerült. - Okos ember volt, aki azt elnyomta. Hisz nem lehetett volna ahhoz olyan világraszóló nagy eseményeket kötni, amilyenek tervben voltak. Egy utálatos rablókaland lett volna belőle rém nagyságban.
Nem jó már ez az élet!
Gorombolyi eltakarta az arcát, s valami szót rebegett, ki kellett annak törnie az ajkán:
- Nem szeretem a hazámat!
Van-e emberi érzés, ami ezt a gondolatot végigérje?
A könnyei csorogtak végig az arcán.
Egyszer csak valami kacagás hangzott föl a völgyből.
A megkergetett Koczur kijutott a romok közül, s ott haladt el az ösvényen, a magas bástyatorony alatt, amelynek az ormán Gorombolyi állt.
A veszedelmen túljutva, ismét birtokában találta magát egész cinizmusának.
- No, pan bratye generál! - kiálta föl Gorombolyihoz. - Nem kürtölnénk még egyet a tótoknak?
A mélázó egyszerre fölriadt, s az észvesztő düh, amit a gúnyhahotázó pofa fellobbantott szívében, elszédíté. Felordított embergyűlölő haragjában, s onnan a tízöles magasságból levetette magát bosszantójára.
Az, amint az arkangyali alakot repülni látta maga felé az égből, a rémülettől hanyatt esett, s a lejtőn nagyot henteregve, mozdulatlanul maradt, szemeit maga elé meresztve, mindaddig, amíg ijedtéből felocsudva, meg nem győződött róla, hogy az égen át repülő alak nem kel fel többet a földről, hogy őt megölje. Egy ideális emberrel kevesebb a világon.
Egy olyan ember szűnt meg élni, akinek a létezését már mai nap nem is hiszi el senki, aki minden pszichológia, metafizika, etika és logika ellenére olyan utakon járta végig az életet, aminőket a mai szürke világban meg nem tapos utána senki.
S ugyan jól tette, hogy meghalt; így legalább nem tud róla semmit, hogy halott; mert ha élve maradt volna, mai nap sokan szemébe mondanák azt neki.
...Amint Koczur felocsúdva rémülete merevségéből, lassankint megtalálta azt a gondolatot, hogy a földön fekvő ember csakugyan halott, az önzés józan gondolatjai megtalálták a nála szokott helyüket.
Odasompolygott a földön fekvőhöz. Az arccal feküdt a sziklán. Megfordította, és kikereste a zsebeit.
Megtalálta, amit keresett. Diadémnak a levelét az udvari kancelláriához.
De biz a tárcáját is kivette onnan. Abban pénz volt. Ezt nem lehetett ott hagyni, nehogy akik rátalálnak a holttestre, eltulajdonítsák. Őnála jó helyen lesz az, mint felmondhatatlan kölcsön.
Még a halott óráját is jó lett volna biztosabb helyre eltenni, de már akkor egy harmadik beavatkozott.
A hatalmas kőszáli sas szétterpesztett szárnyaival nagy suhogva szállt alá a bástyaoromról, s fél szárnyával kegyetlenül pofon üté a halottrablót, elkergetve őt onnan.
,,Ő az enyim!"









Jókai Mór: Akik kétszer halnak meg


Hány percig álja ki a víz alatt
- Három lépésre a testemtől! - kiálta felugorva karszékéből Atalanta báróné, mikor báró Opatovszky Kornél útiöltözetében betoppant a társalgóterembe, s azzal a két tenyerét az arca elé tartva, hogy még ne is lássa a férjét, beszaladt a hálószobájába, magára zárta az ajtót, s ott hagyta a bámuló urat Diadém úr társaságában.
Diadém úr a reggelinél ült a bárónéval, s nem hagyta magát e jelenet által megzavartatni; éppen vajat kent a kenyérszeletkére.
- Hát? Hát mármost mit vétettem én? - hebegé, hosszúra nyúlt képén egész gyámoltalan belsejét elárulva Kornél báró.
Diadém úr csendesen, csak úgy becsukott szájjal nevetett, s aztán egyet szürcsölt a teájából.
- Éppen jókor tetszett megérkezni. Nem méltóztatott még reggelizni? (Hol a - kányában?) Tessék mindjárt elfoglalni a báróné csészéjét. (De hátha kijön még?) Ne tessék félni, nem jön az ki a szobájából, amíg ön itt van.
- De hát már mit vétettem én megint? - szepegett Kornél báró, hanem azért csak leült a felesége helyére s maga elé húzta annak a teás findzsáját.
- Hja, jah! Kedves báró! Mikor ön úgy sporadice feltűnik ennél a háznál, mint valami kelet-indiai utazó, hát olyankor ön maga sem tudja, hogy a sok közül melyik elkövetett vétkére emlékezzék, amiért önt idehaza görbe szemmel fogadják? Ezúttal azonban sohase tegye ön magát, mintha nem jutna eszébe, mit vétett a többieknél szokatlanul nagyobbat? Önt most kergették?
- No hát?
- Ez persze rendes dolog. Rendesen olyankor szokott hazakerülni, amikor kergetik. Ezúttal azonban nem a hitelezők kergetik, a személyfogsági paranccsal a kezükben, nem is elcsábított ártatlanságok vérszomjazó rokonai, hanem sokkal nagyobb urak.
- Én nem tudok semmiről.
- Nem tud semmiről? Hát nem hallott valamit arról az esetről, hogy az illavai fegyencek fellázadtak, majd csaknem sikerült nekik kitörni a börtönükből; jó szerencse, hogy ott volt akkor Illavay, akire a népség hallgat, annak a segélyével sikerült leverni a lázadókat.
- Úgy kellett nekik, a gazembereknek.
Diadém úr elnézte, hogy a báró hogy tölt a teájába rum helyett olajat, s megiszogatja, azt sem tudja, mit iszik.
- Hanem hát ugyanez alkalommal az történt, hogy a rablók ellen forduló népség valami titokteljes úton fegyverekhez jutott, s ezek a fegyverek legújabb szerkezetű francia puskák voltak.
De már erre a szóra csakugyan a torkán akadt Kornél bárónak a tea. Még több olajat töltött hozzá.
- Hát aztán?
- Aztán akadtak kíváncsi emberek, akik szerettek volna a nyomara jutni, hogy mi módon kerültek ide azok a puskák?
- Hát mit bánom én?
- De bánja Koczur. Mert ő okos ésszel odafenn Pesten kifecsegett mindent, amit önök magukra vállaltak Olaszországban.
- Én? Olaszországban? - mondá Kornél báró, felfelé forgatva a szemeit s kezét keblére szorongatva ártatlansága érzetében.
- Én semmiről sem tudok semmit.
- Jó lesz azt is eltagadni, hogy ott volt. Késő már. A terv el van árulva. Önök tömérdek ládát hozattak be a határon ez alatt a cím alatt: ,,ócskavas", s felhasználták az énáltalam itt felállított Bessemer-acélgyárt ürügynek. - A ládák után kutat a hatóság mindenütt. A komplott fejét már ismerik: csak azért halogatják az elfogatását, hogy a további szálakat is megtalálják általa. Koczur már ki van pécézve, s a legnagyobb baj, hogy e veszedelmes háló egyes fonalai egész mihozzánk elérnek, s némelyikünknek a lábán csombókra is vannak szorulva.
Kornél báró mármost jónak látta egy pohár vizet felhajtani, olyan melege volt.
- Én nem tettem semmit.
- Csalódik, ha azt hiszi. Ön nagyon sokat tett, ön hordta magával Koczurt mindenüvé. Mikor mi kérve kértük önt, hogy bocsássa el magától ezt a veszedelmes embert, s ezt ön nekem és a nejének ünnepélyesen meg is fogadta, akkor ön ahelyett, hogy adott szavát beváltsa, maga futott el a háztól, s itt hagyta minekünk Koczurt, akinek azután szabad keze volt az egész veszedelmes tervet előkészíteni. S ami ebben az egész szomorú történetben a legszomorúbb, az, hogy mi is bele vagyunk keveredve mind a hárman, azon nyugták által, amiket a Koczurtól fölvett pénzről neki átadtunk. Az nem volt igaz, hogy ő e pénzt egy bécsi építőtársaságtól kapta volna, kiegyezés díjában.
- Persze, hogy nem onnan kapta. Hanem... (Kornél báró majd kivakkantotta a pozsonyi csendes ház jótevő halottjának a titkát.)
- Hanem honnan? Ön jobban tudja tán?
- Nem. Én nem tudok semmit.
- Ez a legjobb felelet minden vallatásnál: ,,Nem tudok semmit!" Signore Nonmiricordo. De azt csak tudja ön, hogy Koczurnak soha életében nem volt elajándékozni való pénze, s ha az egyszer elkezd ezereket osztogatni, azoknak kellett valami eredetének és valami céljának lenni.
- Azt én tudom, de nem mondhatom meg.
- Talán ha nekem nem, a bárónénak felfedezhetné ön.
- No, hisz az kellene még! (Szép tréfa lenne belőle, ha Kornél báró elmondaná Atalantának azt, amit ő ,,tud" annak a pénznek az eredetéről. Temetvényi Pálma grófnőről meg a tervbe vett válóperről! Ez volna a drága mulatság.)
- Akkor majd valami más helyen kell önnek ezt a tudomását napfényre hozni.
- Miféle más helyen?
Diadém úr szép tulipánformára hámozta a piros héjú hónaposretket e vallatás közben, s nem kínálta meg vele a házigazdát.
- Úgy gondolom, hogy a haditörvényszék előtt.
- Hogy jövök én a haditörvényszék elé?
- Ahogy más ember szokott: kedve ellenére.
- De hát mit tud rólam a haditörvényszék?
- Csak annyit, hogy ön pénzt vett föl Koczurtól megnevezetlen célra.
- Hát azt hogy tudja?
- Úgy, hogy én megírtam ezt a bécsi udvari kancelláriának.
A báró ijedtében felugrott a székről.
- Ön megírta? Hát minek írta meg?
- A legsürgősebb elővigyázatból. Ha egy napot késedelmezem, a mi nyakunkra kerül a hurok, - így a Koczur marad benne. Ha Koczurt elcsípik, s nála találják a nyugtáinkat, soha tisztára nem mossuk magunkat a komplicitás vádja alól. De amidőn mi jelentjük fel elébb a veszedelmes titkot, nemcsak a bajtól tesszük magunkat mentessé, hanem még érdemeket is szerzünk általa odafenn. - És elvégre is nekem kötelességem nem annyira a magam érdekében, mint a gondjaimra bízott gyermekek védelmére, minden törvényes eszközt mozgásba hozni, ami által őket az apjuk könnyelműségéből származó végveszélytől megmentsem. Ön védheti magát majdan, ahogy akarja, és védeni fogom a nejét és gyermekeit, ahogy én tudom.
Kornél báró e lesújtó indokolásra azzal felelt, hogy végigvágta magát a díványon, mint aki a deresen végignyúl önként, s várja a megérdemelt olvasatlan huszonötöt.
Diadém úr készen volt a reggelivel, s a szájmosással foglalta el magát; átengedve ez idő alatt a nemes bárót lelkiismerete mardosó férgeinek.
Az megint felugrott a díványról, s nagy lépésekkel járta végig az étkezőt, mintha távgyaloglásra fogadott volna.
Egyszer aztán csak stációt tartott, s nagyon vékony hangon kérdezé:
- Hát igazán nagy baj lehetne abból, ha azt gondolnák, hogy azt a pénzt a Koczur a ,,Izé"-től hozta, és nem attól a másik ,,Hogyhíják"-tól?
- Azt igen könnyen meg lehet jövendölni előrement példák nyomán - felelt Diadém úr, gondosan megtörülgetve az ujjai hegyeit a szalvétában. - A birtok konfiskálva lesz. A báró úr a maga személyére nézve Josefstadtba vándorol, nehéz fogságba, tíz-tizenkét esztendőre, és ami fődolog, elveszíti a báróságát, még a nemességét is.
- Micsoda? Hát hogy fognak híni, ha nem bárónak?
- Úgy, hogy ,,Hallja kend, paraszt!".
Erre megint végig kellett heveredni a díványon. Ilyen csapást állva nem lehet elviselni.
- Egyébiránt tegyen a báró bölcs belátása szerint - mondá Diadém úr, s magara hagyta Kornélt az étteremben.
- Bölcs belátás? De hát hol vegye azt az ember, mikor senki sincs idebenn, aki jó tanácsot adjon.
Senki sincs? Dehogy nincs! Hát ez a ,,karthauzi" mit vétett? Nem az a karthauzi, amelyik csak egyet tud mondani: ,,Memento mori!", hanem az a másik karthauzi, amelyik szintén csak egyet tud mondani, azt, hogy ,,Memento vivere!". Az a szép arany fényben csillogó chartreuse a palackban.
Kornél azon különc természetek közé tartozott, akiknek akkor jön meg az étvágyuk, amikor egyedül maradnak. Akkor aztán beszédessé is lesznek, mikor senki sem hallja.
Fölkelt, s odaveté magát egy karszékbe, s azt az asztalhoz gördítette. Első dolog volt egy pohár chartreuse-t felhörpinteni. Az első pohár pálinka is mindjárt bátorságot önt a szívbe. ,,Ej, mit? Nem eszik a levest olyan forrón, ahogy főzték... Ha az embernek világos igazsága van, akkor senkitől se féljen".
A nagy szelet sajt és puha kenyér bizonyítá, hogy az ember el van szánva az önvédelemre. - A második pohár chartreuse világosságot terjesztett az agy homályában. Hiszen igen könnyű a védelem, csak elő kell vele állani, hogy a Koczur osztogatta pénz honnan támadt elő, a pozsonyi élő halottól, s azzal minden ki van magyarázva. - De hátha nem akarják majd elhinni? Hol vegye az ember a bizonyítékot? Megszerzi az ember magától az eltemetett grófnétól, a hajdani jegyesétől. De hogy jut annak a színe elé az ember, mikor az senkit sem bocsát be a kapuján, aki élő teremtés, se embert, se állatot? A harmadik pohár abból a jó gondolatokat keltő arany nedvből mozgásba hozta az ötletek villanyszikráinak elektrika masináját.
Abban az agyban lakik valami! Nem üres az. Csakhogy nagyon összevissza vannak benne hányva a bútorok. - Megtalálta már, amit keresett. - Maga is nevet rajta. - Az nagyon jó lesz! Olyan simán fog menni, mint az a kenyérre kent vaj. - De hát aztán mi lesz, ha ezt Atalanta báróné megtudja? Az sárkánnyá fog változni - legottan! - A negyedik pohár chartreuse aztán hősi bátorságot önt a szívbe. - Hát ha haragszik, haragudjék, tessék neki elválni! Jól van, asszonyom! Ha azt mondtuk, hogy ,,Három lépésre a testemtől!", hát legyen ebből a három lépésből harmincháromezer! Az Opatovszky névnek akad más viselője. Tessék hozzámenni Diadém úrhoz! Úgyis nagyon értik egymást. Majd meg fogják látni, hogy mi lakik ebben a kebelben? Ők fogják megbánni. Hát ők elárulták Koczurt? Bevádoltak engem? No, majd visszaárulja őket Koczur; majd visszaárulom én! Majd megmutatom én kendteknek, hogy ki itt az úr Apátváron! Még azt mondta nekem, hogy én leszek a ,,kend"! Ti lesztek a kendtek! Hallják kendtek! Elmehetnek kendtek!
Ezt mind fennhangon mondogatta el Kornél báró az ő tanácsadó jó barátjának, a karthauzinak; aki, úgy látszik, nagyon helyeselte ezt az elhatározását, mert még egy ötödik pohárral is megkínálta, amire azért van szükség, hogy e nemes elhatározások mind jó emlékezetben maradjanak. - Egy nagy darab sonka bánta meg e merész megállapodást.
Akkor aztán fölkelt a báró, átment a szobájába, lefeküdt, elaludt, s mire fölébredt, úgy kiment a fejéből az ijedtség is, meg a bátorság is, hogy egy kis kényelmetlen vágyódásnál egyéb nem maradt fenn utána, ami ellen ismét legjobb szer az, hogy az ember a vállára veti a puskát, s elmegy az erdőre szalonkázni.
- A szalonkák ugyan ilyenkor nem húznak, s azokat röptiben nem is lőné le Kornél báró, mert ahhoz nagyon szeleskedő; hanem ehelyett tönkreserétezett egynehány őzsutát, akik elég naivok voltak a vadászati óvóidőszak tilalmában bízva, a báró lőtávolába vetődni. - Amint megéhezett, betért a patakmolnárhoz, s megvendégeltette magát, udvarolt a molnár leányának, s ígért neki egy pár aranyfüggőt; azután megint ment az erdőre vadakat űzni. Véletlenül összetalálkozott egy vakmerő borzzal, attól megijedt, elfelejtette, hogy puska van a kezében, nekilódult, ott hagyta az erdőt. Mire hazaért, a borzból medve lett. Otthon Diadém úrnak meg az inasnak azt mesélte, hogy medvét látott. Az egy medvéből utóbb két medve lett, utoljára egész medvefalka, s másnap, harmadnap semmi olyan közel fenyegető veszély nem volt Kornél báróra nézve, mint az erdőit nyugtalanító mackók serege, és komolyabb feladatot nem ismert, mint azok ellen hajtóvadászatot indítani. Az egész összeesküvést, fegyverládákat, haditörvényszéket csőstül mind elfelejtette.
Lett azonban gondoskodva róla, hogy az emlékezete felfrissíttessék.
Egy szép reggel, mikor megint a vállára vette a puskáját, s nekiindult az erdőnek, hogy fajdkakast lőjön, Diadém úr megállította az útban, s azt súgta a fülébe:
- Jó lesz azt a puskát eldugni valami rejtekbe!
- Miért?
- Azért, mert rögtön itt lesznek a zsandárok házmotozást intézni a kastélyban fegyverek után. S ha ezt megkapják, ezt is elviszik.
- Ne mondja!
- Hát nem hallott még a báró semmit a tegnapi eseményekről?
- Egész nap feküdtem. Rosszul voltam.
- No, hát az történt, hogy az egész komplottot felfedezték, aminek a vezetője Gorombolyi, egyik eszköze pedig Koczur volt.
- Lehetetlen az.
- Annyira bizonyos az, hogy a felfedezés következtében Gorombolyi már halva is fekszik. Hogyan halt meg? kik ölték meg? Azt senki sem tudja. Csak gyanítani lehet. Korán reggel látták őt Koczurral a temetvényi vadaserdők felé sétálni, mind a kettőt fegyver nélkül, s aznap délben a napszámosok, akik a mészégető számára követ törnek, már ott találták őt összezúzva a temetvényi várrom glacisján. Bizonyos, hogy úgy dobták őt le a bástyatorony magaslatáról. S minthogy Gorombolyi herkulesi termetű és gyakorlott merész férfi volt, az is kétségtelen, hogy ezt Koczur nem egyedül hajtotta végre, hanem ehhez nagyszámú cinkosának kellett lenni.
- De hát miért ölték meg Gorombolyit?
- Ez éppen a talány. A rendőrség előtt régen tudva volt az, hogy Gorombolyi, a hajdani gerillatábornok, valami fegyveres fölkelést készít elő ezen a vidéken. Csak azért nem fogták el, hogy a terv továbbfejlődését figyelemmel kísérhessék, s azokat az embereket, akik vele érintkeznek, akik hozzájárnak, megjegyezhessék, s azoknak az útait nyomozhassák. Ennek a tervnek összefüggése van kétségtelenül az illavai fegyenclázadással, de egyúttal annak a leveretésével is. A rejtélyt a beavatott körökben így vélik megoldani. Az illavai kitörésnek kellett volna gyújtó szikrául szolgálni az egész föld alatti tűzakna fölrobbantásához. Hogy ez a kanóc el lett taposva, azért a cinkosok Gorombolyit vádolják árulással. Illavay csak őtőle tudhatta meg a kitörési tervet, ennek a napját, különben hogy lehetett volna ott készen, mint valami színész a színfalak között, a csatszóra (Schlagwort) várva, s hogy kaphatta volna meg a dugaszban levő fegyvereket, amik egészen más célra voltak rendelve? Ezért Gorombolyit, a fővezért, halálra ítélte a titkos vértörvényszék. Koczur kicsalta őt magával a romok közé, s ott az összeesküvők megfogták, ledobták a bástyáról. A nála volt kompromittáló iratokat azonban valószínűleg Koczur elvitte magával, amit onnan gyaníthatni, hogy az üres tárcáját, amiből a jegyzetek ki voltak tépve, ott találták meg a bokrok közé eldobva. A gyilkosság indokára végleg rávezetett azután az a körülmény, hogy a várrom felkutatása után a csendőrök megtalálták a sokat keresett ládákat a temetvényi várrom egyik boltüregében.
- Megtalálták! No, hát akkor nagyon jó, hogy ott találtak.
- Helyesen tetszett az észrevételt tenni. Csakhogy ezekben a ládákban nem volt egyéb, mint mészkő. A fegyvereket már eltakarították belőlük. Hogy azokat ily hirtelen félretehették, az arra a gyanúra vezet, hogy nem vitték messze.
- Bizonyosan belehányták az ókútba, amit a török herceg ásott.
- Nem hányták bele. A kút meg lett vizsgálva, egy embert leeresztettek kötélen a fenekéig; semmi fegyvert sem talált ott. És így bizonyos, hogy azokat abból a célból rejtették máshová, hogy kéznél legyenek. Mindenki megvan felőle győződve, hogy azok itt vannak eldugva valahol az apátvári uradalomban. Koczurt minden irányban üldözik. Nagy csoda volna, ha el nem fognák, miután minden nyelvet rosszul beszél. Akkor azután az egész veszedelem önnek a nyakában marad.
- Kinek?
- Opatovszky Kornél bárónak.
- Miért?
- Mert Koczur az ön embere. Mert Koczurt ön hordta magával. Mert Koczur az ön birtokán rejtette el a csempészett fegyvereket, mert önnek a nyugtája Koczur kezében van, és mert Koczurnak van annyi esze, hogy ha hurokra kerül, ne magát vallja a fővétkesnek, hanem önt.
Opatovszky Kornél csak most érezte egyszerre a lába alatt azt a jeget beszakadni, amin addig olyan nagy biztonsággal korcsolyázott: hátha nem is igaz az, amit Koczur annak a pénznek az eredetéről neki beszélt? Szokott ám a Koczur néha nem igazat is mondani. - Hogy is lehetett volna az igaz? Ugyan miért küldene Temetvényi Pálma grófnő az ő számara, meg Atalanta és a gyermekei számára pénzt? még sokat is? s ha már küldeni akar, és Illavay által, ugyan miért bízná annak az átadását Illavay éppen Koczur barátunkra? Olasz pénz volt ez bizonnyal! Most már arra is emlékezett, hogy citromszaga volt a bankóknak. S a nyugtatványok csak arra valók, hogy az Opatovszky bárók belesodortassanak az összeesküvésbe. - Egészen jól alá került embernek érezte magát, akinek a víz a feje fölött átcsapott már. Vízbe halódó kétségbeesésével kapott a legközelebbi szalmaszálhoz, Diadém úr kezéhez.
- Kedves barátom, ebből valami nagy baj lehet?
- Már nem lehet; hanem megvan. A terv explodált. A főintéző meghalt, a legközelebbi eszköz megszökött. Most Temetvényi Ferdinánd grófnak okvetlenül meg kell fogni valakit a harmad-, negyedrangú résztvevőkből, hogy azt a nagy kudarcot eltakarja, ami őrá az illavai lázadásból háramlik, különben meg van bukva. A gróf okvetlenül a báró úrral fogja magát kármentesíteni. Ez az alkalom Temetvényire nézve az utolsó menedék, önre nézve pedig a végső csapás. A grófról úgyis régen beszélik már Bécsben, hogy annyit sem ért az adminisztrációhoz, mint a holdbeli ember. Azonban, ha esze nincs is a grófnak, de fantáziája sok van. Önre fogja kideríteni az egész lázadási tervet.
- Mit csináljak, kedves barátom?
- Legelébb is tegye le azt a vadászpuskát, mert még meg talál vele lőni valamelyikünket.
- Legjobb volna magamat.
- Az igazán legokosabb volna.
- Azt hiszi, hogy nem merem megtenni? - kiálta elvörösödve Kornél báró, s azzal a duplapuska csővégét a szájába kapta. Hasonló mozdulatra más esetben az elszörnyedés hangja következett volna; Diadém úr azonban nagyot kacagott ezen. Ő is az az ember volt, aki az ilyen jeleneten tudott kacagni, aztán meg Opatovszky is az az ember volt, akin lehetett kacagni.
- Ugyan, hagyja abba, édes báró! Úgy néz ön ki most, mint az egyszeri rátóti ember, aki puskával furulyázott.
Akkor aztán Kornél lecsapta a puskát az asztalra.
- Te csak nevetni tudsz, mikor nagy baj van, - adj hát jó tanácsot, ha igaz barátom vagy.
(Mikor nagy bajban volt, akkor tegezett mindenkit.)
- Édes Kornél. Nagyon szeretem, hogy a baráti érzelmeimre hivatkoztál. Tudnék is neked igen jó tanáccsal szolgálni, de nem teszem azt. Nem azért, mintha sajnálnám tőled, hanem azért, mivel meg vagyok róla győződve, hogy te nemcsak hogy nem fogod követni az én jó tanácsomat, hanem annak éppen az ellenkezőjét fogod megtenni. Ne jöjj tűzbe, kérlek. Van teneked valakid, aki válságos pillanatokban a legjobb tanácsot tudja adni. - Fordulj őhozzá.
- Kicsoda? Illavay?
Diadém úr vállat vont. Ez az ember még csupa ostobaságból rájön arra, ami legokosabb lenne. Nem kell őt tovább reszkettetni.
- No, hiszen csak ott volnál most a legjobban befésülve! Hiszen gondold meg a helyzetet! Te rossz fát tettél a tűzre. Illavay ellenben a zendülés elnyomásánál erősen ,,felcsapta az égót". Ha te nota infidelitatisban találtatol, az egész apátvári birtokot elveszi tőled a fiskus, s odaadja a legközelebbi rokonodnak, aki Illavay Ferenc. Így csak a nyúl szokott az agár elől bemenekülni a rókalyukba.
- De hát, én Istenem! Kihez forduljak akkor? Micsoda szerencsétlen ember vagyok én! Aki teljes életemben mindig csak jót tettem mindenkivel, s most nincs egy igaz jó barátom.
- Kedves Kornél - szólt Diadém úr kenetteljes hangon, s aztán úgy prédikált neki, mint egy metodista concionator. Emlékezzél reá, hogy van az embernek egy igazi, utolsó és egyedüli jó barátja, akihez, ha a kerek világon mindenki elhagyja és üldözi is, legbiztosabban menekülhet. Ez a jó barát - a hű hitvestárs. Beszélj Atalanta bárónővel.
- Hogyan beszéljek vele, mikor azt mondja, hogy három lépésre maradjak a testétől?
- Ezt csak első haragjában mondta. Egyébiránt beszélhetsz vele három lépésről is. A házaséletben gyakran fordulnak elő ízetlenkedések. Olyankor mindig az előidéző fél kötelessége a kiengesztelést kezdeményezni. Ha elidegenítetted a feleségedet, most hódítsd vissza. Meg kell hódolnod előtte. Ő rendkívüli nő. Hiszen tudod, mire képes. Aki a becsületeért képes volt magát a vízbe ölni. Ezt is te okoztad. - Bánj vele töredelmesen. Hallgasd ki a jó tanácsát, és cselekedjél aszerint. Keresd fel a nődet, kedves Kornél.
- Nem jönnél te is velem?
- Nem, barátom. Egyedül kell vele beszélned. Vannak dolgok, amiket hat szem közt nem lehet elmondani. Mélyen rejtegetett családi titkok. - Légy róla meggyőződve, hogy megszabadulásodnak az egyedüli módját a nődtől fogod megtudni. Gondolj rá, hogy ő gyermekeidnek az anyja!
Ez az utolsó mondás egészen elérzékenyíté Opatovszky Kornélt. Ez ragadt meg a fejében.
Elébb megölelte Diadém urat keservesen; aztán rendbe szedte az öltözetét, s elszántan nekiindult a neje szobáját fölkeresni. Elébb bekocogtatott az ajtón, s csak a ,,szabad" kimondása után nyitott be.
Atalantát egyedül találta a szobájában, hátratett kezekkel sétálva a kopott szőnyegen végig, s hosszan húzva maga után gyűrődött uszályát.
Kornél báró színpadi megállással plántálta magát eléje, s elérzékenyült hangon rebegé a belekötő megszólítást:
- Nőm! Gyermekeimnek anyja!
Atalanta ízetlenkedve csettentett a nyelvével.
- Jól van, jól, édes Kornél. Hagyjuk el a jeleneteket. Magam is komédiásnő voltam, s nem szeretem, ha visszaemlékeztetnek rá. Beszéljünk egymással okosan.
- Ön megbocsát nekem?
- Százegyedikszer is, ha már százszor.
Kornél báró ezt a legkedvezőbb alkalomnak találta, hogy Atalantát keblére ölelje, s a fülét megcsókolja, egyúttal érzékenyen suttogva
- Hiszen tudja ön, hogy ön gyermekeimnek az anyja?
- Ugyan, hogy ne tudnám! De ne hozza most nekem a gyermekeket elő. Tudja ön, hogy a fia megszökött a háztól?
- Nem tudom én! Hová?
- Azt meg én nem tudom. Beállt zsiványnak. Az illavai rablázadásnál egy tizennégy esztendős kölyket is megöltek, nem bámulnék rajta, ha ő lett volna az. Azt hiszem, hogy elment Koczurral, az apja lázadó bandájában szolgálni.
- Az Istenért! Atalanta! Hát ön is azt hiszi felőlem?
- Azt nem hiszem, hogy ön vakmerő bátorságból állt volna az élére egy ilyen kockáztatott mozgalomnak; hanem hogy esztelen hóbortból bele hagyta magát vitetni, azt elhiszem.
- Esküszöm, hogy mindenben ártatlan vagyok.
- És mégis mindenben vétkes. Mivé tett ön bennünket? Földönfutókká leszünk! Én ugyan tudom, hogy mit cselekszem. Visszamegyek a cirkuszba, s folytatom, ahol elhagytam; a leányomból meg csinálok kötéltáncosnőt, s visszaveszem a leánykori tisztességes nevemet; mert azt elhiheti ön, hogy én és leányom egy kivégzett embernek a nevét viselni nem fogjuk.
- Ki-vég-zett? - hebegé Kornél, s szédelegve támaszkodott egy karszék támlányához.
Atalanta az asszonyi indulat egész erejével támadt most ellene, s megragadva a két karját, azt kiáltá az arcába:
- De mi jutott önnek az eszébe, hogy odamenjen Koczurral Garibaldihoz?
Kornél csak bámult a levegőbe, s hülye mosolygással rebegé:
- Hát akkor én - én - bolond voltam.
Ha ezt a mániákus tekintetet láthatta volna akkor egy tükörből, maga is elhitte volna, hogy igazat mondott.
Atalanta szemei észrevették e holdkóros vigyorgást, s nagyot villantak rá, odatette a kezét férje vállára, s azt súgá fülébe:
- Jó angyala mondta önnek ezt az eszmét!
S azzal karját Kornél karja alá fűzve, bizalmasan suttogva jártatta őt magával végig a szobáján.
- Ez az ön egyedüli menekülési módja, Kornél. Ennek az eszmének a fonalán kimenekülhet ön a veszélyek labirintjából, amibe beletévedt. Ez elvezeti önt ahhoz a kijárathoz, ahol önre olyan biztos menedék vár, amely előtt minden világi hatalom megszűnik.
Kornél még nem találta ki, hogy miről van szó.
- Hogyan? Kolostorba menjek?
- Nem. Nem. Arról nincs szó. Nem kell önnek szerzetessé lenni. Csupán egy kis időre félrevonulni csendes kontemplatív magányba, ahol kedélye fel fog üdülni, ahol önt semmi gond, semmi rosszakarat nem háborgathatja.
Kornélnak kezdett a szeme felnyílni.
- Döblingbe akartok küldeni, kedvesem?
E szónál ideges rángatózás fintorgatta el arcvonásait. Atalanta olyan figyelemmel nézte azt a galvanizált arcjátékot, mint egy kórházi orvos, aki gyógyszere hatását észlelgeti.
- Küldeni senki sem akar oda, kedves Kornél. Légy efelől nyugodt. Hanem ha magad, saját kívánatodra akarnál az üldöző hatalom keze alól oda menekülni.
- A bolondokházába?
- Nem bolondokháza az. Az elnevezés hibás. Egy körülvett paradicsom ebben a siralomvölgyében. Aminek kapuján minden világi rossz kívül marad, benn csak szeretet és nyugalom honol. A kedélyek gyógyhelye.
- De köszönöm, oda nem megyek. Csak mégis bolondok azok mind, akik odabenn vannak.
- Nagyon tévedsz. Hát nem emlékezel már rá, hogy ennek az országnak egy igen nagy államférfia, akit a nemzet a ,,legnagyobb magyar" névvel tisztelt meg, szintén ezt a helyet választá menedékül? Egy szellemóriás volt! És mégsem rettegett lángeszével oda vonulni félre, ahol a világ befolyása megszűnik. Úgy megszerette ezt az önkereste szigetet, hogy tizenkét évig el nem hagyta azt. Nem váltotta fel, csak egy jobb világgal. Ugyanazokat a szobákat foglalhatod el, amikben a legnagyobb magyar lakott, s amilyen kegyelettel körülvette őt az egész nemzet ebben a sérthetlen menedékében, olyannal fog emlékezni rólad is, s nemzeti ügye mártírjának fog nevezni; pedig tulajdonképpen semmiféle mártírságot nem szenvedsz ottan. Mert mindannyiunk között, akik családodat alkotjuk, egyedül neked fog ott kijutni kényelem, nyugalom; egyedül tégedet nem háborgat ottan semmi gond, még a pénznyomorúság sem.
- Tudom. Tudom. Elmondta azt nekem egyszer Koczur. Az apám, aki maga is meglehetős excentrikus ember volt, a végrendeletében csinált ilyen furcsaságot. Negyvenezer forint készpénzt tett le hitbizományul a bécsi takarékpénztárnál, hogy az ott kamatozzon mindaddig, míg egyszer vagy a fia, vagy valamelyik unokája olyan állapotba nem jut, hogy önként maga a bolondokházába kívánkozik, akkor kapja meg ezt az összeget a döblingi Lunatic-Asyl, s ezért tartsa el az ő családja sarjadékát holtig, rangjához illő módon. Ez igen szép gondoskodás volt apámuramtól, s én örök hálára érzem magamat lekötelezve érte; hanem én azért oda nem megyek, - mert ott én igazán megbolondulok.
- Hiszen nem fogsz ott maradni. Csak félrehúzódol oda, amíg a vihar elvonul fejünk fölül. Csak nem tart örökké ez a mostani kormány! Lesz ismét szabad világ Magyarországon, s akkor neked is szabad lesz eljönnöd.
- De, kérlek, addig én olyan tökéletes bolond leszek odabenn, amilyen csak valaha papiroskoronát hordott. Én, ott, egyedül: csupa idegen pofák között, háromszáz igazi bolonddal együtt. Egy hét múlva megláncolnak. Hisz attól az egy gondolattól megőrülök, hogy én, ha nyár, ha tél, soha egy asszonyi arcot ne lássak.
Atalanta elmosolyodott.
- S hátha én is veled megyek oda? Ha megosztom veled csendes magányodat? Hűséges ápolód leszek. El nem hagylak, amíg csak ki nem hozhatlak magammal együtt a világba. Kétségbeesnél-e, ha velem kellene egyedül bezárva lenned?
Opatovszky Kornél úgy érezte, hogy ez az észvesztő mosoly most mindjárt le fogja venni a lábáról. Nincs nagyobb veszedelem, mint mikor az embernek a saját felesége ily csábító mosollyal tekint a szemébe. Akármi asszonyi bűbáj és varázslat ellen lehet ellenbűvszert használni; de mivel védje meg magát a halandó saját neje csábító hízelgései ellen? S Atalanta még most is igen szép volt. Kivált ezek a tűzokádó szemek!
Még kacagni is tudott.
- Nos? Hát? Nem voltunk mi már egymás bolondjai valaha? És aztán, hogy egybehangozzék velünk, nem csináltuk-e bolondokházává a házunkat, ahol minden embernek olyan őrültnek kellett lenni, amilyenek mi voltunk?
Ez az emlék még egy kissé fölmelegítette Kornél vérét. Az őrjöngés mézeshetei!
Nagyon ingadozott.
- De hát csakugyan képes volnál te elhagyni az egész világot az én kedvemért, s bezárkózni velem egy körülfalazott házba, ahonnan senkit sem eresztenek ki? - kérdezé a feleségétől.
Most aztán a nő arca elkomorult, bánatos borulatot vett föl.
- Hát van énnekem örömöm ebben a nagy világban? Van nekem még valakim terajtad kívül?
Ez a hang érzékeny húrokra talált a hóbortos keblében. Elkezdett könnyezni.
Atalanta zsebkendőjével törülgeté le e drága könnyeket s az izzadó homlok verítékét. Azután meg is csókolta Kornél arcát.
- De hát a leányoddal mi lenne akkor? (Ez jutott Kornélnak hirtelen eszébe.) Hová tennéd Czenczit? Az csak nem lehet ott - Döblingben?
- Őróla igen jól gondoskodtam.
- Nevelőbe küldöd?
- Ah, dehogy. Hiszen tudod, hogy sehol sem tartják meg egy hétig. Vagy visszaküldték, vagy maga szökött el. Ő férjhez fog menni.
- Micsoda? Hiszen még nincs tizennégy esztendős.
- Nálunk spanyoloknál a leányok korán szoktak férjhez menni, s jobb is nekik. Egyébiránt nem lesz az oly rögtön. Egy évig vagy másfélig egy magánnevelőné és Diadém felügyelete alatt fog nevelkedni, míg kifejlődik.
- Hogyan van? - kérdé Kornél elámulva. - Diadém felügyelete alatt? Te! Diadém fog Czenczire felügyelni? Hát csakugyan bolond vagyok már?
- Hát ebben semmi baj sincs; miután Diadémhoz fogjuk férjhez adni.
Kornél báró felfortyant.
- Mit? Én? Opatovszky báró, adjam a leányomat Diadémnak?
- Az meg fináncbáró. S az ő bárósága még valamivel régibb, mint a tied, kedvesem.
- De hát a leány mit szól hozzá?
- Bele van bolondulva Diadémba.
- Hiszen apja lehetne az!
- Bízd ezt őrá. Diadém jó parti. Birtokunkat ő fogja ismét jó karba helyezni, s ha szabad keze lesz, azalatt, amíg mi ketten félrevonulva élünk atyád hitbizományának jövedelméből, ő az apátvári uradalmat egészen tisztázni fogja. Erre legjobb biztosíték lesz nekünk az, ha leányunkat hozzáadjuk. Így minden érdeke azonosítva lesz a mienkkel, s meglátod, hogy amikor ismét együtt visszajövünk ide, egy paradicsomot fogunk itt találni. Ez megmásíthatatlan. Diadém már nyilatkozott, s a leánynak tele van vele a feje. Ez már nem játszik babával. Beleegyezésedet minél elébb írásban kell tudatnod Diadémmal, hogy jogait érvényesíthesse.
Kornél báró nagyon csóválta a fejét. Egy makulányi lélekereje sem volt, hogy ennek a tervnek ellene tudjon mondani. Hanem a félig-meddig való beleegyezését nagyon furcsán formulázta.
- Már hiszen - ha én egyszer az én igen kedves barátomra, Diadém úrra nagyon megharagszom, - hát akkor annál nagyobb rosszat nem kívánhatok neki, mint hogy vegye el magának feleségül az én Czenczi leányomat, - s ha egyszer úgy kerül, hogy a Czenczi leányom annyira megbosszant, hogy megátkozzam - hát nem mondhatnék neki egyebet, mint, hogy ,,Vigyen el a Diadém feleségül!", de ez mégiscsak meggondolandó ostobaság.
Atalanta kedélyesen felkacagott erre a szóra, s aztán keze közé kapva Kornél fejét, összecsókolta annak az okos homlokát.
- No, hát eredj! Járj most egyet! Gondold végig, amit mondtam. Akarod-e, hogy még egyszer legyünk egymás bolondjai, ahogy valahanapján voltunk? Eredj! Aztán gyere vissza. Akkor beszéljünk róla többet.
Kornél elment, nagyot járt, vissza is jött, elgondolta magában, hogy a döblingi háznak a kapuján ahogy be lehet menni, úgy ki is lehet jönni, s azt mondta Atalantának, hogy ,,No, nem bánom!".
Atalanta tudta ezt előre, s készen várta őt két irattal, amiket íróasztala fiókjából eléje tett.
- Mit kell ezekkel csinálni?
- Le kell önnek írni!
- Sohase tudok én annyi betűt egymásba ragasztani.
- Biz ez egy kissé terhelő munka - enyelgett Atalanta -, de mégsem olyan nehéz, mintha Olmützben tolja az ember a talyigát a sáncépítéshez.
- Hát ki tolja a talyigát Olmützben a sáncépítéshez?
- Hát az olyan urak és úrfiak, akik holmi államellenes összeesküvésben találtattak, s aztán tíz-tizenkét esztendei sáncfogságra lettek megkegyelmezve.
Mindjárt tudott Kornél báró betűket egymáshoz ragasztani. Az igaz, hogy csinos munka vált belőle. Ahány sor, annyiféle karakter. Egyiknél hasra esnek a betűk, másiknál hanyatt. Mikor megunja a gömbölyű babszembetűket, akkor nekiereszti a tollát a hórihorgas írásjegyeknek, mintha sövényt fonna fűzfagallyakból, olyan a dokumentuma, mintha hét különböző íródiák cselekedte volna, aki mind rabszakmányban dolgozott, amíg ki nem dőlt belőle.
Mindamellett is van némi fogalma magáról a tartalmáról a leírt soroknak.
Az egyik írás megteszi Diadém urat Czenczi baronessz jövendőbeli jegyesének, s olyanforma, mintha móringlevél volna, felhatalmazással vegyest.
A másik firka pedig elismerése és bevallása annak, hogy az Opatovszky családnak egyik férfitagja, akinek ehhez igénye van, megsokallta az Isten adományát, amit józan észnek neveznek, s annálfogva eljöttnek látja az időt, amidőn érvényre emelje a jogait ama bizonyos negyvenezer forint és járadékai iránt, amik Opatovszky Ubald által lettek letéve a bécsi takarékpénztárba azon rendeltetéssel, hogy kamatot kamathoz agglomerálva, egy olyan Opatovszkynak kiadassanak, aki maga magáról elismeri, hogy ő már nem ebből a világból való ember, hogy ő már szeretne elevenen a halottak közé menni, akik abban a közös temetőben laknak, aminek ,,tébolyodottakháza" a neve.
Aki ezt a végrendeletet csinálta, nagy próféta volt. Előre látta jól, hogy vagy a fia, vagy az unokája, az öröklött bolondságai folytán egyszer okvetlenül odajut, hogy nem lesz a fejét hová lehajtania. Tehát előre gondoskodott róla. Ez az összeg elkölthetlen pénz marad. És az, aki fel akarja azt venni, elébb kénytelen lesz magát föltétlenül megadni olyan gondviselőnek, aki nem hágy magával alkudni: a döblingi Lunatic Asyl igazgatóságának. El lesz látva egész életére úri kényelemmel, meg lesz szabadítva mindenféle alkalmatlan világi kínzóktól, nem szipolyozzák ki se uzsorások, se jó pajtások, se olcsó szépségek, hanem egyúttal lemond minden saját akaratáról.
Hanem azért mégis, mikor ezt az eleibe tett formulárét lemásolta Kornél báró, odacsapta a tollat az asztalhoz, s azt mondá kedves életepárjának:
- Hát mármost miért kellett nekem ezzel a bolondsággal így kiszenvednem? Nem írhatta volna ezt le más is?
- Nem. Mert ennek az ön saját kézvonásával kell beadva lenni.
- No, hisz aki ebben az én saját kézvonásaimra ráismer! Egy esztendő múlva magam sem hiszem el, hogy én írtam. Hát most mi kell még?
- Semmi. Csak az, hogy írja ön alá a nevét.
- A saját nevemet?
- Természetesen, hogy azt.
- Melyik nevemet? Azt-e, hogy ,,Apátváry Soma báró" vagy azt, hogy ,,báró Opatovszky Kornél?"
- Akármelyiket.
- Nem jobb volna, hogyha az ,,Apátváry"-t predikátummal tenném, így: ,,Apátváry Opatovszky Kornél"?
- De úgy is jó lesz.
- Aztán azt, hogy ,,Soma" parenthesisbe?
- Az meg még legjobb lesz.
- Vagy ahogy mostanság divat, a keresztnevekből csak az első betűket, a többit meg diákul és németül, így: ,,Baron C. S. von Opatovszky de Apátvár". Én így is szoktam.
- Hát írja ön, ahogy legjobban tetszik.
Kornél ezt a legutóbbi aláírást választotta.
Választhatott volna ugyan akármi manupropriát, mert az úgy volt odavakarintva, hogy azt senki meg nem ismerte, hogy az vajon a török szultán ,,thagu"-ja-e, vagy a japáni mikádó névaláírása.
Maga is elnevette rá magát.
- Ezt, ugye bizony, hogy senki sem foga elolvasni?
- Nem tesz semmit. Hitelesíteni fogja önnek a pecsétje.
Az az autentikus pecsét, amiről már hallottunk Czenczi baronesztől valamit beszélni. Anélkül Opatovszky Kornél semmi aláírását el nem fogadják.
- Hát a pecsétet is rá kell nyomni?
- Nagyon természetes. Egy ilyen okiratra.
A gyűrű azonban nem volt lehúzható az ujjáról.
A bolondoknak sok ravaszságuk van. Kornél, előre tudva, hogy erre a gyűrűre szükség lesz, a kisujjáról, ahol azt rendesen hordani szokta, áthúzta azt a ,,növendék" ujjára. Az meg nagyon vastag volt hozzá. Nem lehetett róla többet leimádkozni.
Atalanta kicsinyben múlt, hogy el nem árulta türelmetlenségét.
Egész a küszöbig elcsalogatta a bolondot, s az most itt bikacsolja meg magát, s nem akar az esztrengán átugrani.
- Ejh. Hát olajozza ön meg az ujját, akkor lejön róla a gyűrű.
Kornél kapott rajta, hogy most innen megszökhetik. Atalanta hiába mondta neki, hogy itt a toalettszobában talál elég olajat, arckenőcsöt, ami megteszi azt a kívánt szolgálatot; nem, őneki egyenesen az olajütősutúba kell beledugni az ujját. Kimenekül a neje szobájából. Azt ott hagyta a leírt okiratok előtt, amik pecsét nélkül nem értek semmit.
Amint kiszabadult a friss levegőbe, abból a mámorító gőzkörből, ami úgy elkábítá rendesen a fejét, kezdett abból az állati ösztönből valami visszatérni az idegeibe, ami tovább híve marad a lelkes állatnak, mint az emberi ész. Érezte a lúdbőrző epidermisze, hogy ő most valami hallatlan nagy veszedelemben forog. Úgy hívogatta a zöld gyep, a kavicsos országút, hogy induljon neki a szaladásnak, és fusson addig, míg utoléri azt a felhőt, ami a láthatáron éppen alámegy.
Mikor nem nézett azokba a fekete szemekbe, tudta, hogy megcsalják.
Azt is tudta már, hogy őtet bolondnak tartja minden ember.
Hogy vigyorognak a gyermekek az útszélen, mikor meglátják.
S most még azt kívánják, hogy ő maga is ismerje el magáról, hogy bolond.
Ez éppen annyi, mintha egy eleven embertől azt kívánják, hogy ismerje el magáról, hogy halott.
Halott vagy bolond, hisz az mindegy.
Maga sem vette észre, hogy kikerült a parkból a faluba, az utcáról a piacra, a piacról egy bolt eleibe, ahol a boltajtó előtt egy ismerős hang megszólítá
- Alázatos szolgája, méltóságos báró úr!
Szinte jólesett a felrezzenés. Még a címezés is. ,,Méltóságos báró úr!" Ahelyett, hogy ,,Ni a bolond!" vagy ahelyett, hogy ,,Szelim alejkum a marokkói császárnak!" (a bolond álma csaszárnak lenni), az a tisztességes megszólítás.
Rokomozer volt, aki megszólítá.
Rokomozer volt a legrégibb ismerőse Kornél bárónak. A kegyeletes emlék még ott kezdődik, mikor az apjának a tajtékpipáit elhordta hozzá, és elcsaklizta neki. Őtőle szedte fel a legelső kölcsönöket diák korában. De sokszor megcsaltak egymást! Hol ő Rokomozert, hol az őtet. Hanem az mindig a legnagyobb kedélyességgel ment. Mindig kriminális processzus küszöbén álltak egymással; de azért eligazították a dolgukat szépen. Mind a kettő a másikat nevezte a maga piócájának, vámpírjának, aki az ő vérét szíja, és mind a kettőnek igaza volt. Hanem azért Rokomozer, aki Kornél bárót szipolyozta, épp olyan szegény maradt, és éppen úgy elnyomorodott, mint az, s hogy éhen nem halt, csak annak köszönheté, hogy hozzászoktatta magát a koplaláshoz egész famíliájával együtt. Az adós is tönkrejut ,,itt", meg a hitelező is.
Opatovszky Kornél olyan magára hagyottnak érezte magát e pillanatokban, hogy valósággal jólesett neki a szatócs üdvözlése.
- Nem méltóztatik besétálni szegény boltomba a méltóságos úrnak?
Kornél báró azt kérdezte, hogy vannak-e jó havannaszivarai?
- Van. Jó friss. Most készült; az ember az ujja körül tekerheti.
- Kóstoljuk meg.
Bement a szatócsboltba szivart vásárolni, s kiválasztott egy csomót azokból a drágalátos patkányfarkakból, amiknek az a szokásuk, hogy a féloldaluk végigég, a másik megmarad.
- Hanem a tárcámat otthon felejtettem ám, most nem fizethetek érte.
- Nem tesz semmit. Majd odaírjuk a többihez. Inkább még adok valamit a méltóságos úrnak, amit a zsebébe dughat.
- Mi lehet az, Sámsi?
- Én bizony nem tudom. Valami levélforma.
Kornél arca örömre derült, amint a szatócs a takarékpapírok alól előhúzott levelet a kezébe adta, s ő megismerte rajta az írást.
- Ezt Koczur írta!
- Én bizony nem tudom, hogy ki írta. Azt sem tudom, hogy ki az a Herr von Koczur, soha életemben sem láttam, se a nevét nem hallottam. Itt süllyedjek el - a pincébe!
- S hogy jött ide a levél?
- Hát én tudom? Amint egy pillanatra kimentem a boltból, senki sem volt idebenn; mire visszajöttem, már itt feküdt az asztalon. Úgy éljek - száz esztendeig. Nem akartam oda küldeni a gyerektől, mert az van ráírva, hogy ,,a saját kezébe adandó". Vártam, míg a méltóságos úr erre sétál, vagy a kertben megláthatom.
De még egyéb is volt a levél borítékjára írva kívülről, de latinul. Hogy a címzett ezt a levelet a legnagyobb titokban bontsa fel.
Ezt ugyan a maga eszétől is kitalálta volna Kornél.
- Nincs senki itt a mellékszobában? - kérdé a szatócstól.
- Senki, egy lélek sem. Csak tessék besétálni. Majd én vigyázok azalatt idekinn a boltajtóban. Én a báró urat el nem árulom, de az utolsó csepp véremmel is megoltalmazom, amilyen igaz, hogy van valaki odafenn - a padláson.
Kornél a benyílóba ment, s annak is bereteszelte az ajtaját, felbontá a Koczur levelét. Terjedelmes iromány volt az, teljes, sűrűn megtömött négy oldal.
,,Kedves gazdám!
Dátumot azért nem írhatok a levelemre, mert azt egy födeles társzekéren írom az útban, azért is olyan kuszáltak a betűk. Nekem semmi bajom, nem is lesz semmi, egy szót sem vesztegetek a magam dolgairól; hanem egyenesen a te dolgaidra térek. Te a legnagyobb veszedelemben forogsz, ami csak az életed fonalát csomóra kötni képes lehet. A feleséged meg a te kedves teljhatalmazottad be akarnak téged csukatni az őrültekházába. Nem ám azért, mintha útjokban volnál, hanem puszta spekulációból. Az asszonynak a pazarlása, szenvedélyei, Diadémnak pedig a szédelgő vállalatai oda juttattak mindnyájatokat, hogy a legszorosabb kiadásokra sem teremthető elő a számotokra, egyesült erővel sem a múlhatatlanul szükséges összeg. Minden egyenes és görbe út el van már zárva előttetek. Csupán egy nevezetes összeg fekszik még valahol csorbítatlanul, ami húsz év óta fel is szaporodott már több mint a kétszeresére; de azt fel nem vehetik ők anélkül, hogy te saját magad alá ne írd, és gyűrűddel meg ne pecsételd azt a kívánatot, hogy vegyenek be a döblingi ,menedékbe'. Akkor ők felvehetik ezt a kincset. Csakhogy azt ők nem fogják a Lunatic-Asylnak adni, hanem megtartják maguknak, s ők csak az évi tartásdíjt fizetik meg érted az igazgatóságnak; eleinte nagy összeget, úgy, hogy úri módon fogsz ellátva lenni, később aztán, amint a tehetségök lejjebb száll, mindig kevesebbet, s ha mindenből kikopnak, végre semmit; amikor aztán te igazán őrültté nyomorítva, az ingyenosztály beteglevesére szorulsz. - Ezt az ő tervüket én igen egyszerűen egy elfogott levelükből tudtam meg, amihez éppen azon az úton jutottam, amelyen egy másikat is szerencsém volt megkapni; amiben meg énrólam lett volna egy kis biztos ellátásról gondoskodva. - Igen természetes. - Hogy teveled könnyen elbánhassanak, elébb engem kellett tőled teljesen elszakítani. Ez egy időre hát sikerült nekik; csakhogy nem úgy, ahogy ők képzelték. A denunciáló levél az én csizmám szárában fülel; tehát engemet még most senki e földön nem is üldöz, s mire ráduplázhatnának az árulásra, akkorra már én rég biztos helyen vagyok, s fittyet hányok nekik. - De nincsen is tárgyuk, amiért bevádolhassanak. Légy efelől egészen nyugodt. Sem én magam, sem mi ketten együtt semmiféle kompromittáló tényt el nem követtünk. A temetvényi várromban meg az apátvári gyárépületekben felfedezett és felfedezendő ládákban sehol egy puskát nem fog találni senki, ami nem is volt bennük soha. A más helyeken megkapott fegyverszállítmányokról én nem tudok semmit. - A te ,híveid' feljelentik a röptiben elfogott levelükben, hogy én pénzeket adtam át neked és nekik. Efelől is légy nyugodt. Az elismervények nálam vannak, s azokból a német nem eszik. De ha megtalálná is valaki azokat nálam, én ismételve szavamra és hitemre mondom, hogy annak a pénznek az eredete ott van, ahova ujjal mutattam, a pozsonyi bezárt házban. Aki azt számotokra küldte, végveszedelemben kész lesz azt elismerésével igazolni. Az a te őrangyalod volt, senki más. A pénzt nem Garibaldi küldte, hanem Pálma. - Ezt a mesét azonban a te kedveseidnek azért volt szükségük kigondolni, hogy ha engemet föladnak, akkor engem a hatóság befogat. Ez most napirenden van. Egy esztendeig fogva tartanak, összevissza vallatnak, meghurcolnak, confrontálnak, akkor aztán, ha semmi sem sül ki rám, szabadon eresztenek. - Hanem ezalatt tégedet majd ők agyonijesztgetnek azzal, hogy magad is bele vagy keveredve az összeesküvésbe, most már fejedet veszik, vagy legalábbis elítélnek tizenkét esztendei sáncfogságra, s tolhatod a talyigát Olmützben. Hogy ettől a veszedelemtől megmenekülj, rámutatnak a bolondokházának a kapujára, menekülj be azon. Ismerd el magad, hogy odakívánkozol. - Töltsd be vele apád végrendeletének a föltételét. Hagyd itt nekik mindenedet. Ez az ő tervük. - Légy eszeden, kedves gazdám, édes barátom! - Ha nem lehetek is ott melletted, nem engedem, hogy megrontsanak. Óvlak, figyelmeztetlek, felbuzdítalak. - Ne légy nekik bolondjuk, hanem verd el őket magadtól, és állj a két sarkadra! - Jogod van hozzá, megteheted. - Megfogadtam valamennyi szentekre, hogy mikor elmarnak tőled, akkor én is harapok rajtuk egyet olyat, amitől ők is tovább futnak, mint a veszett eb. Szavamnak állok. Mondtam, ugye, hogy teneked jogod és módod van rá, hogy Atalanta asszonytól, akár tizenöt évi házasság után is, törvényesen elválhass; hát most elmondom neked ezt a titkot és a jogalapot a válóperhez. Ez a jogalap a csalás. (Dolus.) Impedimentum dirimens. Te nőül vetted jóhiszeműleg Donna Atalanta di Pelargonio spanyol hercegasszonyt, mint ártatlan, erényeire büszke hajadont, aki egy tőled kapott megszégyenítő csók miatt a Dunába vetette magát, s onnan félig megfulladtan húzatta ki szép testét; így könyörögted vissza az életre, s ebbeli rémületedben otthagytad érte előkelő menyasszonyodat, fényes életpályádat, egész sorsodat. - Hát ebben a mondatban, ahány szó van, annyi az infámis, rafinált, istentelen csalárdság.
Amiket most neked el fogok mondani, édes Kornél, azokból megítélheted a magad gyönge fejével is, hogy én azért a jó szolgálatért, amit most neked teszek, nem szándékozom fizetést kérni. Ellenkezőleg, én fizetek most. Neked is, meg a te kedveseidnek is. Nem bánom azután, süssétek, főzzétek meg egymást. Nekem ebben az óvilágban semmi keresetem többé. De meg akarom az emlékezetemet örökíteni.
Tehát legelőször is tudd meg azt, hogy a te állítólagos feleséged nem valami spanyol márkinő, nem donna Atalanta Pelargonio, hanem valóságos Leutomischlben született parasztleány; az ottani matrikula szerint ,Muskatlinek Katalin'. S nem Montezuma kérte kölcsön az ő Pizarro idejében elhírhedett családnevét a kedvenc virágja számára, hanem inkább ő kölcsönözte a muskátlitól a Pelargonio nevet. A büszke hidalgó pedig, akit te apjának ismersz, egy württembergi akrobata, valami Limuschnigg Henrik, aki valamikor lovartársulat-tulajdonos volt, de abba belebukott. Ő vette meg Katalint a szüleitől ötéves korában, s ő képezte ki tökéletes művésznőnek. Mindezeket pedig én nem az ujjamból szoptam. Ha utána akarsz járni, megtalálhatod az öreg hidalgót, az apósodat, nem Estremadurában, az ősi lovagkastélyában, hanem Darmstadtban, a ,Hétválasztó' kávéházban, ott pikétezik minden délután, s veszti - nem a maga durosait, hanem a te piculáidat. Mert a nemesurat ott tartják internálva a te kedveseid, megtiltva neki a világban való őgyelgést, s természetesen ellátva őt annyi pénzzel, amennyire csak szüksége van. Mert az az egyik veszedelmes ember, aki az ő titkaikat bírja, a másik meg én vagyok. Annak a száját arannyal tömik be, hogy hallgasson; az enyémet be akarták tömni földdel. Attól természetesen még jobban elhallgat az ember.
Meg voltál te bizony csalva eleitől fogva, kedves Kornél, mint egy lúd! S én azt tudtam, - többet mondok: magam sütöttem nyélbe.
Hogy miért tettem ezt? Azt is elmondom. Mikor te el akartad venni Temetvényi Pálma grófnőt, az öreg gróf valami olyat szalasztott ki a száján, hogy amint az a házasság meglesz, akkor a Koczurt is majd félretegyük valami csendes kis hivatalba. Értsd: útilevelet kössünk a talpára. Mert én se dolgozni, se nagy uraknak hízelkedni nem tanultam, s egyik a kettő közül megkívántatik minden hivatalhoz. Ugyanugye? Mondám én; hát ti most már ki akartok engem dobni, mint az almából a kukacot? No, hát nem esztek abból az almából! - Tettem róla. - Én fedeztem fel Diadémot a számodra. - Mondhatom, hogy mind a két família számára. Már akkor láttam, hogy milyen sok fából faragott ember. - Ez kell neked. Felvittünk Bécsbe. Belelovaltunk mindenféle bolondságba. Utoljára megismertettünk Atalantával. De sok bolondot elkövettél miatta, hogy megkaphasd, pedig neked volt az szánva mindenképpen. Csak azt a robotot sajnálom leginkább, amit az angol meg a spanyol grammatika-kapálásban együtt izzadtam át veled. - Hiszen jobban értett a mamzell meg a hidalgó németül, mint te magad. S te azt hitted, hogy a te kedvedért tanult meg németül a kisasszony két hét alatt tökéletesen. Persze, lóháton tanult. Ki volt az számítva szépen, hogyan fogjanak el ennek az állatszelídítő amazonnak a pányvájával tégedet a grófi menyasszonyod oldala mellől. S ha néha magadnak is jött közbe egy ötleted, amivel a számítást megzavartad, azért volt ott a Koczur, hogy azt helyre segítse. Emlékezel még arra a híres párbajra Diadémmal? Diachilonflastromból voltak a golyók, amikkel lőttetek. A véletlen az ellenfeled golyóját az arcodra plántálta, s te feküdtél bele két hétig. A donna pedig meglátogatott, s igen boldoggá tett ezáltal. Látod, ehhez az örömhöz is az én eszem révén jutottál. De legszebb volt azután az a vízbe ugrási komédia. Erről már csak szentül meg lehettél győződve, hogy nagyon komoly dolog volt. Bizony együtt csináltuk ki mi ezt is jó előre a donnával meg a hidalgóval. De hát, hogy lehetett volna ez? Hiszen Atalanta csakugyan a víz alatt volt legalább három percig; ami elég arra, hogy valaki a vízbe fulladás tetszhalálát megszerezze. Nem is minden bolond ember csinálná ezt neked utána - hanem hát egy dolgot nem tudtál a csodanő életéből. Ő eleinte ,Loreley' név alatt produkálta magát a cirkuszokban, ahol egy nagy üvegmedencében alábukva, mint valami tengeri tündér csinált mindenféle gimnasztikai produkciókat, evett-ivott a víz alatt, s kitartotta lélegzetvétel nélkül három- negyedfél percig is. Hanem a német és osztrák erkölcsös hatóság betiltotta ezeket a vízi mutatványokat, s akkor lett Loreleyból Atalanta. Tehát a te amazonod csak a megszokott mesterségéből tartott neked egy ingyenprodukciót. Ez az ingyen neked sokba került. - Mikor a vízből kihúzták élettelenül, s aztán felvitték a lakására, amíg a két orvos mentőszerekért lótott-futott, a szegény halott azt súgta a fülembe: ,Hozza ide most Opatovszkyt!' Odamentél, s visszahíttad őt az életre. Ő le hagyta magát imádkozni a paradicsomból, s feleségeddé lett. A másik menyasszonyodat, azt szépen eltemetted élve.
Hát mármost azt mondom neked, édes Kornél, hogy vedd elő valahára a jobbik eszedet, s ha nem akarsz a bolondokházába bemenni, legelébb is bizonyítsd be azt, hogy helyes eszed van, azok előtt, akik bizonyosra veszik, hogy te bolond vagy, mert ők tettek azzá. - A legvilágosabb ok kezedben van, amiért Atalantától a Szentszék elválaszt. Csalás volt a házasságban. Akit elvettél, nem Atalanta di Pelargonio márkinő, hanem Muskatlinek Katalin. Ez megsemmisíti a házasságot. Akkor azután ott a másik lépés: visszatérni előbbi jegyesedhez, aki téged most is szeret, aki most is tereád vár, s aki menyasszonyi hozományul nagy vagyont zsugorgatott össze. Két lépéssel az egész életed folyását megfordíthatod. Teszed-e? Nem teszed-e? Azt én már nem tudom meg; mert én már akkor, mikor te ezt a levelet olvasod, a tengeren vagyok. Hanem ha el akarod rá szánni magadat, s csattanós, eltagadhatatlan, monumentális skandalummal akarod az első lépést megkezdeni, akkor - még egy második levelem is van annál a mi közös jó barátunknál, aki neked ezt a levelet kézbesíti. Ha tenni akarod azt, amit tanácsoltam, kérd el tőle azt a második levelet is. Ha nem kéred, nem adja oda. - Ebben a második levélben elmondom neked az egész stratagémát. - Határozz tetszésed szerint. Légy okos ember, ha akarsz, s kergesd ki a megcsúfolóidat a házadból; vidd helyükbe azt, akivel szerencsés lehetsz; - vagy légy bolond, s csukasd be magadat Döblingbe, s adasd fel a kényszerzubbonyt a hátadra: mert egyéb válogatásod nincs. - Én mind a két esetben azt mondom, hogy ,Pálcaló alád: gyalog ne járj!', magamnak pedig ,Mind a vízig szárazon!'. Mi egymással ez életben soha többet nem találkozunk. Ezzel a mostani levelemmel, úgy hiszem, hogy mind neked, mind a te drágalátosaidnak bőségesen visszafizettem minden jót és rosszat vegyest, amit tőled és őtőlük ez életben elfogadni szerencsém volt vegyest. Nem tartozunk egymásnak semmivel. - ,Fertig!' Utolsó és legkomiszabb barátod
Koczur."
Mire végigolvasta Kornél báró ezt a levelet, olyan sárga volt az arca, mint a viasz.
Hátha a hétfejű sárkány ült volna azon a másik levélen! Rosszul ismeri a bolondot, aki azt hiszi, hogy annak az a kedélyállapotja, amikor őt egy kasírozott oroszlánnal be lehet kergetni a kályhalyukba, örökké tart; ugyanazt a bolondot egy másik mérgező olyan indulatba hozza, hogy egy fapuskával nekimegy az igazi oroszlánnak.
- Hol van az a másik levél? - kiáltá Rokomozerre. Nem kiáltott, de ordított.
- Jézus Mária! - förmedt föl a szatócs, ijedtében még azt is elfelejtve, hogy ez nem az ő vallásától diktált invokáció. - Hiszen előadom, csak ne tessék azért a torkomat szorítani!
De addig nem eresztették el a nyakát, amíg a levél elő nem került.
Azt azután ismét bevitte a benyílóba Kornél báró, hogy megismerje belőle a titkos stratagémát.
Rokomozer az ajtónál fülelt kívülről, s nagyon csóválta a fejét, mikor azt hallotta, hogy Kornél báró milyen nagyokat kacag egymagában odabenn. - Erre pedig annyira ráért a nevetésvágy, hogy még mikor kijött a szobából, akkor is nevetett, nem tudta visszatartani. Belekötött a szatócsnak a szakállába:
- Ejnye, de furcsán reszket ez a maga szakálla; hahhahha!
- Azután meg a bőrsipkájába. - Hogyan hátra áll ez a maga bőrsapkája, hihhahu!
- De hiszen harminc esztendő óta látja a méltóságos úr ezt az én szakállamat ide elöl, a sipkámat meg oda hátul, és csak ma jut eszébe rajta nevetni. Talán valami nagyon nevettető dolgok voltak abban a levélben?
- Levélben? - Most egyszerre észre jött Kornél; azt nem szabad még csak sejtetni sem a világon senkivel, hogy mi lehet a Koczur második levelében. - Annálfogva egyszerre úrias komolyságba ráncolta az arcát. Jó lesz másról beszélni.
- Apropó! Én egy igen komoly tárgyban jöttem ide magához. Maga tud bizonyosan valami mesterséget, amivel egy gyűrűt le lehet az embernek az ujjáról húzni, ami rászorult?
- Hogy ne tudnék? Adja ide a méltóságos úr a kezét.
Egy perc alatt le volt húzva a gyűrű. Most megint kitört a nevetés a báróból.
- Hát kérem, most megint mit tetszik rajtam nevetni?
- Nem magán; de megcsiklandozta a tenyeremet.
- No, hát mármost húzza fel a kisujjára a gyűrűt. Arra meg nagyon tág. Könnyen leeshetik róla. Még elveszti egyszer. Kár is ezt a drága relikviát úgy koszpitolni, nem kellene azt mindig a kezén hordani. Kiesik a köve, s aztán nincs manupropria.
Most meg már gyanakodva nézett Kornél báró Rokomozer szemébe. Nem tud ez valamit abból, amit Koczur a levélben írt?
- Én bizony tudnék a méltóságos bárónak egy éppen ilyen köves gyűrűvel szolgálni, mint ez. Szakasztott olyan.
Kornél még jobban belenézett az emberbe. Tud ez valamit! Ki akarta próbálni.
- Hol az a gyűrű? Hadd lássam!
Szép tokba volt téve, megbecsülték.
- Igazi kő ez benne?
- Igazi: - sötétben.
- De a gyűrű nem arany?
- Ha a méltóságos úr felhúzza az ujjára, mindjárt arany lesz.
- De ez is nagyon tág a kisujjamra.
- Hisz az a jó benne.
Ennél a szónál aztán mérgesen ragadta mellbe a szatócsot Kornél báró, s majd kirázta a kaftánjából.
- Miért mondta maga azt, hogy ,,Az a jó benne"?
- Azért, hogy könnyen el lehet veszteni, s olyankor a becsületes megtaláló mindig kap érte egy kis jutalmat.
Kornél báró megfenyegette az öklével a szatócsot, s aztán eltette a zsebébe a gyűrűt, a tokját visszaajándékozta neki.
- De nekem most nincs ám pénzem.
- Nem tesz semmit. Majd felírjuk a többihez. Ha csak annyi veszett volna el Apátvára alatt!
- Hát talán több kontóm is van itt?
- A Vágot lehetne vele elrekeszteni.
- No, ne féljen, Sámsi, ki lesz az fizetve mind. Csak most erről a másik gyűrűről ne szóljon senkinek a világon.
- Dehogy szólok.
Opatovszky Kornél amilyen lecsüggesztett fővel jött idáig, olyan büszkén fenn hordta az orrát, mikor innen kilépett. Hangosan kezdett fütyörészni. - Ritka jó oka volt rá, hogy ilyen jó kedve szottyanjon.
Rokomozer pedig benyitva a felesége szobájának az ajtaját, valami keleti nyelven mondott neki valamit, aztán kiállt a boltajtóba. Meglátta messziről a báróné inasát. Az ide tart. Bement előle a boltba.
- Adjon csak frissen a bárónénak egy font kávét, Sámsi!
- Hozott pénzt?
- Ma nem.
Erre aztán Rokomozer megint kilépett a boltajtón, s felnézett az égre.
- Már nem adhatok, mert feljött a csillag.
- Ejnye! Hát ha pénzt hoztam volna, akkor nem jött volna fel a csillag?
- Akkor nem néztem volna ki az ajtón.
Dejszen alighanem tudja a Rokomozer, mi van abban a levélben mind a kettőben? S mától fogva nem ad ő már a bárónénak, de csak egy font kávét sem hitelbe.
Kornél báró tehát nagy füttyszóval érkezett vissza a kastélyba. S nevetett hozzá magában. Azt természetesen nem tudta, hogy ő most nevet és fütyöl. Másutt jártak a gondolatjai. Azon törte a fejét, hogy mivel odázza el most azt a pecsétodanyomást a saját keze alkotta okiratokra? A fenntisztelt inas kisegítette a töprengéséből, az is éppen akkor érkezett a báróné szeme elé üres kézzel, mikor Kornél báró, sőt valamivel hamarább, hogy kinyithatta előtte az ajtót. Kornél hallhatá a rapportot:
- A Sámsi nem ad ma kávét, mert már feljött a csillag: sábesz van!
- No, hát akkor ma az urak nem kapnak ebéd után feketekávét.
Hanem ez egy kész ötletet adott Kornélnak. Ha Rokomozernek sábeszestéje van, akkor keresztyén embernek péntek van.
- Nos, kedvesem - szólt hozzá Atalanta. - Hát le tudta már az ujjáról húzni a gyűrűt?
- Igenis, angyalom. Nézze, itt van már a kisujjamon.
- No, hát menjünk be a szobámba, s végezzük el a dolgot.
- Ne ma, drága bálványom. Csak ma ne! Tudja, hogy én péntekes vagyok. Péntek napon semmit se kezdek, semmit se végzek. Holnap inkább.
- De az ön érdekében kell a sietés. Hátha még ma fogják önt keresni?
- Majd ti elbújtattok engem. Eltagadjátok, hogy itthon vagyok. Vagy hát legrosszabb esetben tartjátok diskurzussal az elfogásomra kiküldött csendőrhadnagyot. Én azután csak azt várom, hogy az óra elüsse az egy fertályt egyre; abban a pillanatban ráütöm a pecsétet a két okiratra, s akkor aztán eljövök, bemutatom magam, s majd meglátod, annyi bolondot csinálok én azzal a csendőrtiszttel, hogy az egyenesen elvisz Döblingbe.
Itt azután elkezdett féktelenül kacagni. Eszébe jutott neki mindaz, amit Koczur írt Atalanta felől, azután meg a többi minden egyéb. Atalanta azt hitte, hogy most már közel van a tökéletes megbolonduláshoz. Pedig ellenkezőleg, éppen a megokosodás útján járt, most, de hát ezt nem sejthette senki.
Az ebéd ideje elkövetkezett, nagyurasan, a csillag feljövetele után, Kornél roppant jó étvággyal evett és ivott. És minden apróság nagy vigalomra adott nála okot. Minden poháremelésnél koccintani akart valakivel, s tréfásan emlegette, hogy ez most az ő ,,utolsó vacsorája".
Különösen mikor az átellenében ülő Diadém úr szemeivel találkoztak az övéi, olyankor mindig elnevette magát; mintha valami pompás, eltitkolni való tréfa volna közöttük, amit csak ők ketten tudnak. Mikor a csokoládéval leöntött rizskásafölfújtat fölhoztak, s azzal legelőször is őtet kínálta meg az inas, ez a gondolat szökött ki az agyából, Diadém úrra néztében: ,,Mit gondolsz, kedves barátom; ha én most ezt az egész csokoládés kókot így egy gömbben a képedhez vágnám? - Mi volt ez? Revanche a diachilonflastrom-golyóért!"
Hahhahha!
Hanem aztán csak okosabb hasznát tudta venni a csokoládés kóknak. Atalantának kellett őt figyelmeztetni, hogy ne szedje ki mind a tányérjára a fölfújtat, mert azt a lánya is szereti. Azt észre se vette, hogy az asztalnál ül.
Ez a szó aztán kettévágta a kedvét, s elérzékenyíté. Könny szökött a szemébe. Talán nem is ettől a szótól, hanem attól a hevenyében bekapott csokoládés falattól, ami forró lévén, megégette a száját. Akkor aztán az egészet, amit magának kiszedett, oda akarta adni Czenczinek.
- Kedves leánykám, te! Drága gyermekem!Fogadd el tőlem. Úgysem adok már neked többet soha semmit.
Komédiázott! Szándéka volt mindenkivel komédiázni. Visszakomédiázni mindazokat, akik őtet annyi időn keresztül megkomédiázták.
És bámulatosan jól játszott. Kapott egy témát, amit egészen megértett, megszeretett. Mint ahogy vannak olyan rossz színészek, akikre rátalál egy szerep, s azt eljátsszák remekül; többet aztán nem tudnak, hanem ebben az egyben nagyszerűek.
Kornél báró a délesti órákat csupa érzékeny elbúcsúzási jelenetekre használta fel, Czenczi baroneszt a térdére ültette, és adott neki atyai tanácsokat. Hogyan viselje magát az életben? Mik a kötelességei egy serdülő hajadonnak? Idő jártával egy családanyának? Minden időben egy magas rangjáról soha meg nem feledkező úrhölgynek. Felszólította, hogy neki minden héten írjon levelet Döblingbe, és tudósítsa a kedves jó mama hogylétéről. Azután Diadém úrnak esett neki; annak elkezdett bölcs értekezéseket tartani, hogyan hozzon rendet a háztartásba, miféle hitelműveletekkel állítsa helyre a megzilált gazdasági viszonyokat, és hogy mindenekfelett azt a nagy és nemes hivatást, mely most már ezentúl az ő vállaira nehezülend, hogy egy családapjától megfosztott főúri nemzedéknek ezentúl ő leend a gondviselésadta feje, mily lelkiismerettel viselje.
- Hát te, angyalom, mindenem, földi mennyországom! Hogy kell tetőled majd örökre elválnom! Nem, azt nem engedem, hogy te is velem jőjj szomorú síromba. Odáig elkísér engemet Diadém barátom meg az orvosunk; neked itthon kell maradnod. A leányt anyjától megfosztani nem lehet. A fiatal leánynak mindig maga előtt kell látni a jó példát az édesanyában. Légy te ezentúl is gyermekeimnek anyja! Kerestesd fel azt a rossz fiút is, és mondd meg neki, hogy én megbocsátottam neki minden bűneit, amiket ellenem elkövetett. És most, még egyszer utoljára, jer velem ki a kertbe; hadd sétáljunk még egyszer karöltve a suttogó fák alatt, hadd emlékezzünk vissza a hajdani boldog időkre, amik örökre eltűntek.
Atalanta nem talált rá semmi okot, amiért azt a kívánságát megtagadja. Szép tavaszi idő volt (talán azóta sem volt több), ápril elején már szóltak a fülemülék; a telehold olyan szépen sütött, hogy az ember szinte azt hitte, hogy melegít. Lementek együtt sétálni a kertbe. Gyönyörű park terült el a kastély mellett, most ugyan már elhanyagolt állapotban; az utakat még az őszi falevél takarta; hanem azért minden körülmény meg volt, mely az idilli hangulatot felköltse az arra oly igen fogékony szívekben.
,,Emlékezel-e erre? Emlékezel-e arra? Óh, azok boldog idők voltak!"
Ez andalgó visszaemlékezések közben eljutott a sétáló pár a tóhoz. Az is halastó volt valamikor; de biz abból a potykákat mind eladták mázsaszámra, mikor rájuk került a sor, s most nem lakik benne más, mint béka. Az is idilli állat. Hanem vadkacsák szoktak ellátogatni bele, s azoknak a kedvéért állított fel valaki a tóparton egy leskunyhót fenyőgallyakból. Valaha még hattyúi is voltak e tónak, benn a víz közepén áll cölöpökre rakva a hattyúház, csakhogy a hozzávezető gyaloghíd már elpusztult.
- Vajon nincsenek-e most is hattyúk a házikóban? - mondá Kornél.
- Nincsenek, kedvesem. Elrepültek, mert nem etette őket senki.
- A hattyú vándormadár; tavasszal vissza szokott jönni a régi helyére.
- Ha volnának, látnók őket.
- Ilyenkor költenek, s benn ülnek a házikóban. Nézzük meg.
- Látod, hogy a híd összedőlt.
- De itt egy csónak. Emlékezel rá, hányszor csónakáztunk együtt kettecskén e sima tó tükrén, amit éppen úgy ezüstözött meg a hold, ahogy most... (No, még utoljára poéta lesz Kornél báróból.) Úgyis utoljára csónakázom ebben az életben. Tedd meg a kedvemért. Én evezek, te kormányozol.
Mit meg ne tenne az ember egy kedves hitvestársért, akit holnap a bolondokházába akar becsukatni? Atalanta rá hagyta magát venni a kéjcsónakázásra.
- Aztán majd dalolni fogunk a vízen - mondá Kornél. Mit? Azt-e, hogy ,,Eljött az esti szellő, ringatva csolnakom", tudod, az a szép barkarola a ,,Velencei nő"-ből, vagy azt, hogy ,,Hajlong sajkám, verdesi a hullám!"?
- Mind a kettőt.
- Te énekeld a discantot, én meg a basszust. (Kappanhangja volt, de ő azt hitte, hogy azzal basszust tud énekelni.)
- Az nagyon szép lesz.
Az evezőlapát csapkodta a hullámot, aztán egy pár semmiképpen egymással össze nem illő hang zavarta meg az est ünnepélyes csendjét, két külön melódiára énekelve ugyanazt a nótát, aminek utoljára is nagy nevetés lett a vége. A nevetés jó kedélyt árult el.
- Kormányozd a csónakot a hattyúházhoz, kedvesem.
Atalanta megtette a kívánságát.
Mikor közel értek, hogy be lehetett a házikóba látni, azt mondá Kornélnak
- No, látod, nincsenek benne a hattyúk.
- Én szeretnék egészen közel menni, hátha el vannak bújva.
- S azzal, amint a csónak orra a kunyhóhoz közelített, behúzta az egyik evezőt, s a kezével belekapaszkodott a kunyhó palánkjába. A palánk rozzant volt, a kezébe szakadt.
- Jézus Mária! - kiálta fel Kornél ijedten.
- No, mi történt? Megsértetted a kezedet a deszkával?
- Nem. Hanem a gyűrűm.
- Micsoda gyűrű?
- A pecsétnyomó gyűrűm beleesett a vízbe.
- Szent Isten.
- Én utána ugrom.
- Dehogy ugrol. Hisz nem tudsz úszni!
- Aztán pedig te sem tudsz.
- Én sem tudok.
- De nekem azt a gyűrűt minden áron vissza kell kapnom. Tudod, hogy az milyen nagy fontossággal bír rám nézve.
- Hát hiszen majd visszakapjuk, a tó vizét le lehet ereszteni, s ekkor a lecsapolt mederből kihalásszuk a gyűrűdet.
- De hátha addig elnyeli valami hal?
- Nincs itten hal.
- Vagy valami béka.
- Az meg nem él vele.
- De reggelig elsüllyedhet az iszapban, s nem akadunk rá.
- Hiszen tudod jól a helyet, ahol az ujjadról lecsúszott.
- Igen, itt az innenső cölöpnél mindjárt. Csak a hínár közé ne keveredett volna.
- Ott is rá fogunk találni reggel. Most már ne aggódjál miatta, vedd az evezőt; térjünk vissza a partra.
- Bárcsak le ne húztam volna soha a növendékujjamról! Hisz így is lehetett volna vele pecsételni visszakézzel.
- No, már megvan. Ezen ne lamentáljunk. Megkerül holnap. Légy egészen nyugodt.
Dehogy tudott Kornél nyugodt lenni. De e perctől fogva egészen elkeseredett kedélybe talált jönni. Mikor kiszálltak a partra, összefonta karjait, s úgy nézett vissza merően a tóra.
- Vajon nem a sors intése volt-e ez most, hogy én ezt a gyűrűt a tóba ejtettem? Tudod, királynőm! Mint ahogy a velencei dózsé szokta a Bucentoróról eljegyezni magának az Adriát egy gyűrűvel. Úgy én is tán eljegyeztem magamnak ezt a tavat.
- De mi a gutának jegyeznéd el te magadnak ezt a békalencsés posványt?
- Azért, hogy ott feküdjem a fenekén a sima kavicsok között - rebegé Kornél báró tragikus arckifejezéssel.
És Atalanta még most sem jött rá, hogy ez most őneki komédiát játszik! Ő, a rafinált művésznő rá hagyta magát szedetni egy ilyen improvizátor által.
Sietteté, hogy menjenek vissza a kastélyba.
Mikor a veranda lépcsőjén felhaladtak, Kornél báró még egy elegiakus kitörésre határozta el magát. Végignézett az elhagyott parkon. S aztán megrázta a fejét, s egyik kezével a homlokához kapott, a másikat a szívére nyomta:
- Nem jobb volna-e egy ilyen pillanatban azonnal meghalni?
Aztán lenézett onnan a szédítő magasból. (A veranda legalább is nyolc láb magas volt.)
- Ha én most innen leugranám. (Bizonyosan kificamítaná a lábát.)
Atalantának eszébe jutott, hogy ennél nagyon hamar megvan a kiugrás, s beráncigálta őt magával.
- Jöjj, kedvesem, jöjj be innen.
- Nem! Nem hagyhatom el ezt a helyet. Bevárom, hogy értem jöjjenek! Verjenek láncokra, úgy vigyenek el.
Atalanta komolyan vette a dolgot. Ez az ember még majd csupa merő bolondságból nem hagyja magát bolonddá felavatni.
- Jer teázni. Ma nem kávéztál ebéd után, pedig hozzá vagy szokva. Most pótold ki teával. A tavaszi est levegője hűs, még megárt az egészségednek.
- Oh, bár lehetnék halálos beteggé, hogy a te karjaid közt halhatnék meg. (Lehetetlen volt e szónál egymás karjaiba nem omlaniok.)
(És hogy nevettek azon mind a ketten! Kornél még jobban, mint Atalanta.)
Diadém úr lejött eléjök, s az ilyen okos, éles eszű férfiúnak egy szó, egy tekintet is elég, hogy átértse rögtön a helyzetet. Odahajolt Atalantához, s fülébe súgta, de olyan hangosan, hogy Kornél is meghallja.
- Koczurt elfogták Pesten. Minden kompromittáló iratot nála találtak. Most írja az ügynököm.
- Stt! Lassabban súgja ön! - inté Atalanta.
Késő volt már, megütötte ez már a fülét Kornélnak.
- Mit? Mit mondasz? Koczurt elfogták Pesten? - kiálta, s oly jól tudta adni az ijedséget, hogy Diadémot is rászedte vele.
- Nem! Nem! - mondá a bankár. - Én nem beszéltem Koczurról.
- De igen, igen! Én jól hallottam. Mindennek vége van. (Még reszketni is tudott, s a fogait összevacogtatta.) Pedig hisz a zsebében volt Koczur levele, amiben azt tudatja, hogy jó helyen van, s nincs nála semmi ok, amiért elfogják, s nincs nála semmi irat, amivel valakit bajba keverjen.
- Hogy tud ön ilyen vigyázatlan lenni! - förmedt látszólagos haraggal Atalanta Diadém úrra. - Tudja, hogy ő milyen ideges!
- Szegény Kornél. - No, ne aggódjék ön azért! Elég időnk van az intézkedésre.
- Igen! Csak a gyűrűm bele ne ejtettem volna a vízbe!
- Reggelre le lesz csapolva a tó, s megkerül a gyűrű. Most jerünk teázni, ön meghűtötte magát, átfázott, reszket. Legjobb lenne, ha lefeküdnék. Én odaviszem önnek a teáját a szobájába.
- De hátha az éjjel értem jönnek? - rebegé Kornél.
- Arról én felelek - mondá Diadém úr -, hogy ma nem fogja önt háborgatni senki. Légy nyugton, kedves barátom.
Nem vették észre, hogy Kornél maga is ott van már a színpadon, s a színfalak közé lát; megtudta már, hogy mivel csinálják a villámlást és mennydörgést.
Lefektették az árvát.
Atalanta maga vitte be aztán az ágyában didergőnek a jól megrumozott teát, s azt belediktálta az utolsó cseppig, amiért az nagyon háladatos szemeket vetett a feleségére, s megcsókolta neki a kezét, magában mondva: ,,Szervusz mamzell Muskátlinek!".
- És most mondjunk el együtt egy imádságot.
Még ez a színjátszás is kellett.
A férj és nő egymáséba kulcsolták kezeiket, s úgy rebegték végig az Úr imáját. Annál a szónál, hogy ,,szabadíts meg a gonosztól", egymásra gondoltak. Amen!
Vajon lesz-e sikere az imádságuknak?
- Most már nyugodjál csendesen, angyalom - szólt Atalanta, megcsókolva Kornél ajkait, s maga sietett az ablakredőnyöket lezárni, s az ágyfüggönyöket összehúzni. - Nem háborgat senki.
Alig távozott el az ifjasszony, Kornél felkelt az ágyból, felöltözött egészen, s a csizmáit a kezébe fogva, hogy léptei alatt ne csikorogjanak, mezítláb szökött ki a hátulsó ajtón a kastélyból.
Megjövendölte ezt neki egy bölcs férfi régen, hogy ,,Mezítláb fogja ön elhagyni ősei kastélyát valamikor!". Csakhogy erre a jóslatra ő most nem gondolt, mert nem azzal a szándékkal szökött ki a lakából, hogy oda többet vissza ne térjen, hanem ellenkezőleg, hogy másvalakit abból örökre kiűzzön.
Nagyon tetszett neki az az egész vígjáték-terv, aminek kidolgozását Koczur az ő talentumára bízta.
Arra a gyűrűre múlhatatlanul szüksége van Atalantának és Diadémnak. Olyan írást, amilyen Kornélé, akárki tud csinálni, de a gyűrűt nem lehet utánozni, mert azon a sok százados használat miatt annyi kopás, karcolás van, hogy azt vésnök utána nem tudja csinálni. Ha tehát ez a gyűrű a tó vizébe esett, Atalanta szeme lattára, ez a nő nem fog reggelig várakozni, amíg a tavat lecsapolják, nem fogja ezt a gyűrűt többé Kornél rendelkezésére bízni, s kockáztatni azt, hogy hátha meggondolja magát, s azt mondja: ,,Én bizony nem pecsételem meg azt az írást, egyiket sem, én nem megyek Döblingbe bolondnak, itt künn maradok okos embernek!". Atalanta, aki valaha Loreley kisasszony is volt, előveszi még az éjjel vízitündéri tudományát; s a szép fényes holdvilágnál megkeresi a víz fenekén a leejtett gyűrűt.
Ennek a tündéri produkciónak kell hogy tanúja legyen Kornél.
Akkor aztán meg fog győződni felőle, hogy Atalanta vízbe ugrása, tetszhalála, életre térése, ami az ő egész élete pályáját összezilálta, mind betanult művészi alakoskodás volt. Ezért akkor nagy belépti díjat fizettettek ővele. Hátha a másodszori előadásnál vissza lehetne kapni az entrée-t?
Sietett, hogy el ne késsék az érdekes előadás elejéről. A parkban nem jár már ilyenkor senki.
Koczur csak a vázlatot közölte vele a bohózathoz; őneki még saját ötletei is támadtak a kivitel közben.
A tóparthoz érve, még azt a furfangot is kigondolta, hogy a pálcatőrével kifúrta a csónak fenekét; hadd teljen meg egészen vízzel. Legyen kénytelen a vízitündér mindjárt a partnál elkezdeni az úszást.
Mikor azzal készen volt, akkor elrejtőzött a vadászles-kalyibába. Annak a fenyőág falain keresztül mindenfelé ki lehet látni szépen. Az ember láthatja a közelben a holdvilág aranyozta tavat, távolban a rengeteg nagy kastélyt, melynek most tömérdek ablakai közül csak kettő van kivilágítva az első emeleten. Azok Atalanta hálószobájának ablakai. - Rövid idő múltán ez a két ablak elsötétül, s azután a két szögletablak világosodik meg. Az meg ott Diadém úr lakása. - Ez is jól van. - Az egyik ablakot kinyitja valaki, s látni az éj homályában, hogy szivarra gyújt. Ez a páholyközönség. Onnan is nézik hát az előadást.
Soká kezdődik ez! - A földszinti közönség ott a leskunyhóban már kezd türelmetlen lenni. Ámbár az ügyes clownok, az utánozhatatlan szellemdús kecskebékák minden művészetüket előveszik, hogy a hosszú időközt a ,,diva" megjelenéseig gimnasztikai produkcióikkal kitöltsék.
Hátha felsülés lesz belőle?
Az pedig nagyon könnyen meglehet.
Ugyan már minek ugranék bele ilyenkor éjszaka a hideg vízbe Atalanta, mikor holnap reggel egy gereblyével is kihalászhatja az ő gyűrűjét.
A várakozás kellemetlenségeit nevelte még az, hogy a hűs tavaszi éjszakában fázott az ember. Kornél ezt a hideg tólevegőnek tulajdonítá, de meglehet, hogy az állati ösztönnek is volt benne valami része. Meglehet, hogy ez a lúdbőrző test aggódott valamin, amire a káprázatok közt élő lélek nem gondolt. Meglehet, hogy annak volt valami sejtelme arról a veszedelemről, amibe őt most idehozták. Hátha az a mesebeli tündér, aki egy időben sámsoni alakokat vert a földhöz, s vadállatokat fékezett meg puszta kézzel, ha megtudja, hogy rálestek, felcsúfolták, dühbe jön, és bosszút áll a leskelődőn. Hiszen annak csak játék lesz ezt nyalábra kapni, beledobni a vízbe, sőt, ha igaz, amit Loreleyről írt a cimbora, leviheti őt magával a tó fenekére, s ott tarthatja három percig, az pedig rá nézve halál lesz.
Hanem a lúdbőrző irha gondolatjai nem hatottak le a bolondos szívig, s azt csak a tréfa rendkívülisége csiklandozta. Kornélnak volt gondja magával hozni a rumospalackot, s azt hitte, hogy ha abból szorgalmasan kortyogat, attól elmúlik a fázása. - El is múlt. Aztán meg az is egyik sajátsága a hóbortosnak, hogy az Herkulesnek képzeli magát, azt hiszi hogy dobálózni tud az emberekkel. Ez az előleges félelmet nem ismeri, csak a páni rémület lepi meg, mikor már a veszély előtte áll. Aztán meg az a tudat, hogy ő az ,,úr", amaz meg az ,,asszony"! Ő a hatalom bizományosa, ez meg a gyengeségé. A férj az úr és a bíró, az asszony a vádlott és elítélt! És mindenekfölött az egyik egy Apátváry Opatovszky Kornél báró, a másik meg egy mamzell Muskatlinek, egy cseh muzsikus szeméten szedett porontya! - Kit illet itt a félelem? Az útféli száraz haraszt zörögni kezd.
Mégis igaz hát!
Ott közelít valaki a széles út felől, melynek perspektívájában a kastély látszik. Fekete burnusz takarja a termetét, a csuklya a fejére húzva. Azért rá lehet ismerni a járásáról, az a csípőin ringó termet minden burok alatt elárulja magát.
Ő van itt!
Odasiet a csónakhoz. Mozdulatán látszik a bosszús meglepetés, mikor észreveszi, hogy a csónak tele van vízzel. Ezalatt a fekete burok alatt éppen olyan, mint azok a boszorkányok otthon - a ,,Szerelmes ördög"-ben.
Ugyan mit forral most magában, hogy úgy lehúzza a fejét, leguggolva a földre, s a fekete burkony szárnyait maga elé húzza? Valami tűz lobbanik fel, s egyszerre csak egy égő fáklyát tart kezében. Éppen úgy, mint azok a pokolbeli fekete tündérek, akik ,,Uriellát" körültáncolják, vagy éppen maga ,,Uriella". A fáklyát aztán megcsóválja, és messzire behajítja a tóba, egész a hattyúkalyibáig.
De az is megint valami ördöngös fáklya lehet, mert nem alszik el azzal, hogy a vízbe elmerül, újra felveti magát magasra, fityfirékelve a sziporkákat, s aztán ott úszik a víz színén tovább, bevilágítva maga alatt a víz fenekét.
Hát a fekete rémalak mit csinál?
Odalép a leomlott híd megmaradt dobogójára, olyan közel a vadászles-kalyibához, hogy az ott leskelődő a sietéstől felszított heves lélegzetvételét hallja.
Aztán egyszerre leveti magáról a burnuszt, éppen úgy, mint abban a balettben, s ott áll egyfelől a holdsugártól, másfelől a fáklyatűztől megvilágítva, ahogy Uriella szokott állni, baletthez öltözötten. Csak a vékony patyolat éji öltöny van rajta.
Onnan egy ugrással beszökik a vízbe. Kornél lélegzetét visszafojtva néz utána.
Úgy úszik, mint egy hableány. Vállai és fél keble kiállnak a vízből, alig mozdítja a karjait, azért mégis sebesen halad.
Mikor odaér a hattyúházhoz, akkor egyszerre alámerül; de vele együtt a fáklya is. Ez a pokoli szövétnek még a víz alatt sem alszik el. Azt kezébe ragadja a nyelénél fogva, s leviszi a vízfenékre. A fáklya most bevilágítja az egész víztömeget, s a partról bámuló előtt egy csodavilág elevenül meg, - mely felcsúfolja a hagymázok minden álomlátását. A fáklya előtt elevickélő békák, kígyók, vízibogarak óriásivá nagyított árnyképei az özönvíz előtti Saurusok világát mímelik eléje. A tófenék növényei egyenesen álló erdőt képeznek, a víz színéig emelkedve, s ez emberölő bozótban, amilyen halála szokott lenni a leggyakorlottabb úszónak is, ha belekeveredett, jár lobogó fáklyával a kezében egy zöld fényű alak. Arca, öltönye, minden tagja zöld, mint a tengeri isteneké, csak a haja fekete. Két szeme, mint két karbunkulus világít a fáklyafénytől. Nyitva tudja azokat tartani. Nem fél.
Háttal úszó rákok kapkodnak oda gömbölyű karjaihoz, odacsődülve a tűzfényre, a pióca kacskaringós evickeléssel rajozza körül, százlábú úszószalagok tekergőznek körüle, s lábai elől lomha teknősbékák menekülnek az iszapból. - Nem fél.
Lehajol keresgélve -, mint ahogy az eprészlyánka keresi a szamócát a fű között, úgy keresgél ő a maga drágasága után a zöldrojtos, úszószakállas, serteborzas vízfenéki bozótban. A szemei olyan mereven néznek, mint a halé: alig pislant egyet.
Ezernyi bámulója van. Azok a homályvédte lények, amik soha napvilágra nem kerülnek. Egy egész hidegvérű állatország. A holt tavak népsége. A fáklyafény körítette aureoléban hemzseg zsibongó rajzatuk. Majd a szemeit verik ki. A hínár, a lócsagaz belekapaszkodnak lábszáraiba. A nyugalmából fölvert ezüstcsillámú vízikígyó menedékének nézi patyolatruhája redőit, s közéjük furakodik. A nézősereg között egy melegvérű állat is van, a férj, az úr, aki a fűzfabokrok közé előlopózva, bámul alá a vízfenékbe.
Hosszú percek múltak el. A búvárnő odaalant úgy jár-kel a nem emberi lények számára teremtett világban, mint aki egészen otthon van abban.
A férj, az úr, a bolond - pedig idekinn tanácsot ül magával. Mit fog tenni, ha a nő előkerül a tófenékről?
Az első percben azt főzi ki, hogy amint a nő kijön, büszkén eléje lép, s sértett kevélységgel veti majd szemére: ,,Loreley, Ön engem megcsalt! Ön tud úszni! Ön tud a víz fenekén élve maradni. Én önt megismertem".
Amint a másik perc múlik, bántott önérzete kegyetlen gúnyra ösztönzi.
Kacagva fogadja majd a vízből kilépőt: ,,Hahaha! Mamzell Muskatlinek! Hát hogy tetszett a hideg fürdő?".
Ki fogja őt csúfolni, és el fogja beszélni az egész világnak, hogy milyen bolonddá tették egymást ők ketten.
Amint aztán a harmadik perc is elkövetkezik, s az a rendkívüli nő még akkor sem találja szükségesnek, hogy fölvesse magát a víz színére, újra lélegzetet venni az Isten levegőjéből; még a harmadik percet is ki tudja húzni a víz alatt, pedig nem kényszeríti rá senki, akkor a düh fölforralja Kornél egész agyvelejét! Nem válogatja, mit fog neki majd mondani. De levág egy szívós fűzfavesszőt onnan a rekettyésből. Beszéljen az vele. Amint ki fog lépni a partra, azon vizesen, testhez csapzott köntösében, úgy fog igazán jólesni neki, keresztben, hosszában; ezzel a fűzfasuhogóval, végig a hosszú úton, aztán ki a kerítésen kívül, amíg a fűzfavessző el nem nyüvik rajta!
A harmadik perc vége felé megtalálta a vízitündér, amit keresett. A fölvillanó öröm az arcán jelezte, hogy reáakadt. Lehajolt érte, fölhúzta az ujjára.
Aztán lefelé fordította a fáklyát, s beledugta az iszapba, eloltotta azt. Perc múlva ismét fönn a víz színén lebegett tündéri alakja, félkebléig kiemelkedve a tó tükréből. A hold egészen szembevilágította arcát, olyan volt, mint egy igazi sellő.
Kikapott a partra. Ott megállt, arcát hátravetve, s szétbomlott hosszú haját fölemelt kezével összefonva és kifacsarva, s aztán ismét koronába csavarta a fején.
Még egyszer olyan szép volt!
Mint egyszer ... akkor ... valaha ...
És ennél a látványnál az jutott eszébe Kornélnak, hogy - nem szemrehányást tenni, - nem kikacagni, - nem vérig korbácsolni; - hanem hogy odarohanjon hozzája, és lábai elé boruljon, és átölelje a térdeit: ,,Imádlak! Istennőm vagy! Teremts meg vagy semmisíts meg! Tied vagyok! Azt mondtad: vagy uram légy! vagy bolondom légy! Voltam már urad, leszek még bolondod, csakhogy a tied maradhassak!".
Hanem amint a haját fölcsavarta a fejére a szép nereida, az első mozdulatja az volt, hogy a megtalált gyűrűt, amit az ujjára fölhúzott, a tele hold világa felé fordítva, megtekintse.
Ehh! Hogy változott egyszerre át az Anadyomene-arc Megaera-fővé! Meglátta, hogy az nem az a gyűrű; nincs rajta címer! Lábával dühösen dobbantott, és két öklével szétcsapott maga előtt.
A bosszúálló valkür ábrándképe lehet csak ilyen ádáz, mikor fehér paripáját a holtak mezején korbácsolva száguldtatja végig.
- A bolond! - ordíta, két öklével ütve a halántékait. - A bolond!
S oly szívdermesztő volt a tekintete, hogy a vadászgóréban leskelődőnek egyszerre porba esett minden gondolatja, szemrehányás, gúnyszó, korbácsütés, meghódolás! minden élő eszme, csak a néma elzsibbadás vett minden tagjain erőt. És ha páncélvért fedte volna is tagjait, és kard, pajzs lett is volna két kezében, mozdulni nem volt képes e meztelen nő előtt, aki ily bősz tekintetet vet maga körül.
- A bolond! - ordíta az még egyszer kitörő, felcsattanó hangon. S azzal nekikezdett a futásnak. Félmeztelen, még a burnuszát is ott feledve, rohant vissza, oly szilajon, mint valamikor ősdruszája, a férfiölő Atalanta, a kastély felé.
Jól jártál vele, bolond, hogy ott nem fekszel most az ágyadban, mert ha ez ott kap most; ez téged megfojt, összezúz, szerteszéttép!
És mármost fuss innen, ahogy a lábaid bírnak!









Jókai Mór: Akik kétszer halnak meg


Hátha két halott összekerül?
Mikor Opatovszky Kornél báró késő éjjel Rokomozernek az egylovas gyékényes szekerén elhagyta őseinek birtokát, olyan egyedül maradt a világban, mint aki a hajótörésből úszott ki egy ismeretlen partra. Nem volt senkije, semmije.
Rokomozer, aki sejtette, hogy mi történhetett a kastélyban, elmondogatott neki egyet-mást, amit megtudott a báró elszökött fia felől, hogy az most Illavaynál van, s hogy ott milyen jól bánnak vele. Azt gondolta a szatócs, hogy ezzel majd kedvet csinál a bárónak, hogy ő is odamenjen a nagybátyjához, ami a legokosabb elhatározás lett volna az ő részéről; hanem ezzel éppen az ellenkező hatást idézte elő. A báró csak hallgatta csendesen, hogy milyen jó nevelést adnak Illavayék az ő felfogott magzatjának, akár csak a saját gyermekük volna. A fiú egész nap a könyveket bújja, tanul, ír, rajzol, dolgozik, tollal, cirkalommal, líniával, mappákat is készít - egyszer csak közbekiáltott aztán:
- Úgy kell a gazembernek!
Mert Kornél báró meggyőződése szerint, alig lehetne egy gonosztevőre nézve, aki a bölcsőtől elkezdve tizennégy hosszú esztendőn keresztül folytonosan naponkinti apagyilkosságot követett el, az egész kriminálkódexben súlyosabb büntetést kitalálni annál, hogy el legyen ítélve naphosszant könyveket bújni, tanulni, írni, rajzolni, mappákat csinálni! Dehogy menne olyan helyre, ahol ilyen kínzószerszámokkal gyötrik az embert. Inkább egy egész kétemeletes bolondokházába, tele őrültekkel, mint ,,egy" okos emberrel egy házban.
Aztán valami főtt a fejében. - Egy saját eszme. - Abba úgy bele volt szerelmesedve, mint a majom a fiába. Őrizte, féltette, nehogy kiszaladjon a száján. Sejtette jól, hogy ha ő ezt csak egy félig-meddig helyes eszű embernek elmondaná, az bizonyosan lebeszélné róla, - hát még ha Illavaynak előadná. Pedig ez előtt az ember előtt nem maradhatna vele titokban. Ennek az embernek embervallató szemei kicsalnák azt a rejtekhelyeiből. - Egyre azt a tervet komponálta, illusztrálta, variálta, részletezte, szakaszozta meg rekapitulálta.
Ezt már nem hagyja kiverni a fejéből.
Az egylovas szekér zötyögve barázdol kacskaringós útjában a kátyúkkal elállt úton végig a bolondságokat kikeltő telehold fényénél.
      
       
A pozsonyi bezárt ház halottja szokott reggeli sétáját végezte a kertben.
Ez a kert nem tudja azt, hogy mi a tavasz. Az ő virágai nem bújnak ki a napsugártól a föld alól, az ő fái nem hajtanak új levelet, nagyon jók a régiek is, tartják a színüket.
Csak azok a kis vörösfekete, tarka bogarak, amik kora tavasszal előjönnek a föld alól, merészkednek jelenteni, hogy kezdődik egy új évforduló a világban. Jaj nekik, ha a sétáló halott útjába kerülnek!
Odabenn a szobáiban ugyanaz a világ van, ami lenni szokott, emberhangtalan méla csend, a gépmadár szomorú negyedórai csicsergése, hideg ételek az egyik asztalon, felbontatlan levelek a másikon.
A halottnak van foglalatossága, amivel napját betölti. Olvasmány, munka. De minő olvasmány. Csupa matematikai könyveket tanulmányoz. Még férfinak is rideg mulatság, hát még nőnek? Keresni azt az ismeretlent, akinek neve X, és kutatni az érdekes görög P rejtélyeit.
Magasabb egyenletek, logaritmusok, infinitézimál kalkulusok, csillagászszámítás, gyökkeresés, mértani ábrák! Megölő a fantáziának és a poézisnak. Ez az ő mindennapi tanulmánya. Prelegálhatna belőle, akár egy professzor. A számtan, a mértan a gondolatok jegec világa. - Ezek közt érzi magát otthon.
Nála még az évszakok sem tesznek különbséget. Nyáron nincs melegebb a szobáiban, mint télen, s a kandallóban mindig ég a tűz; egy kombinált széntartó önmozgó gépezetével félóránkint ráönti a szenet az izzó parázsra, ha senki nem néz is utána.
Csak minden hónapban egyszer szokták egypár órára kioltani a tüzet a kandallókban; ilyenkor a füstfaragó járja sorba a kürtőket, a kormot letisztítani.
Ennek a kaparása, söprése az egyetlen profánus hang, ami a szobákba lehatol.
Az érdekes halott ugyan ezt a hangot sem hallja vagy nem ügyel rá, mert egész lelkét elfoglalja az ,,érintőkből és conjugált háromszögből meghatározott kúpszelet nemének eldöntése" Möbius nyomán, s mikor az ember előtt ez az olvasmány áll.
(4) .. .. .. (240) = 0,(340) = 0.
(24, c) .. (240) = 0,(134) (230) + (234) (136) = 0.
(34, b) .. (340) = 0,(124) (230) + (234) (120) = 0.
(b, c) .. (124) (230) + (234)(120) = 0,(134) (130) + (234) (130)
S ennek a megészlelésétől függ annak a kérdésnek az eldöntése, hogy az illető kúpszelet hiperbola-e, vagy ellipszis, hát akkor könnyen megtörténhetik rajta az az eset, hogy csak azon veszi észre magát, mikor megszólal valaki a háta mögött, s jó reggelt kíván.
Ezen aztán először elbámul, ki beszél idelenn a halottak országában. Azután felindul, hogy mer élő teremtés ide bejönni.
- Végtére megretten; a hívatlan látogató, az a bizonyos fekete alak, akivel Mikulás napján a gyermekeket szokták ijesztgetni; a kéményseprő.
Ajka nyitva maradt a zsibbasztó rémülettől.
- Ne kiáltson ön, madame - suttogja tompa hangon a fekete, szurtos alak, tiltó mozdulatra emeli fel kezét.
Hiszen úgysem kiált az, a halottak nagyon csendesen szoktak beszélni.
- Mit akar ön? - kérdi a hölgy, hidegvért színlelve. - Mért tört be hozzám? Pénzt akar kapni? Nem szükség erőszakoskodnia. Itt vannak a wertheimszekrényem kulcsai. Abban áll a készpénzem. Nyissa föl; - amit bankjegyekben, aranyban, ezüstben talál ott, elviheti. A takarékpénztári könyveket ne bántsa, mert azokkal bajba keveri magát. Tessék a kulcscsomag.
A grófnő elég nyugodt hangon tudott beszélni. Gondolt ő arra, mikor ezt a házat örök temetőjeül berendezte, hogy őrá itt egyszer valami tolvaj is rátörhet, s minthogy cselédet nem tűr a közelében, senki sem fogja megvédeni. Evégett azt az oltalmi stratagémát találta ki, hogy készíttetett Bécsben egy tökéletes vasfalakból alkotott fülkét, aminek a hátulját a wertheimszekrény képezte. Mikor aztán ennek a szekrénynek a belső trezorajtaját felnyitotta valaki, akkor egy furfangos gépezet egyszerre lebocsátott egy csapóajtót a fülke elé, s a benn levő a vaskalitkában meg volt fogva, s onnan csak egy vasrácson keresztül beszélhetett ki, ami elég sűrű volt arra, hogy ha fegyver van nála, ki ne lőhessen rajta. Ide szándékozott beküldeni Pálma grófnő a kellemetlen látogatót.
Hanem a kéményseprő nem vette el tőle a kulcsokat. Ahelyett megragadta a grófnő kezét, s azt dörmögé a fülébe:
- Én vagyok Opatovszky Kornél!
Ez arcot, e szemeket látta már egyszer Pálma grófnő. Akkor, mikor a vőlegénye azt mondta neki: Akarja ön, hogy leugrassak lovastól együtt innen a meredek bástyafokról? Most még ezen fölül be is volt kormozva ez arc; ahogy kéményseprőknél szokott az lenni, akiknek kiváltságuk van fényes nappal álarccal sétálni az utcán.
A helyzet semmit sem javult azáltal, hogy Pálma kiszabadítá a kezét a férfi markából, mert arra az letérdelt lábai elé, s most aztán átölelte a térdeit, s úgy tekintett fel hozzá, s az még rettenetesebb tekintet volt.
- Én önt imádom! Ezt jöttem önnek megmondani.
Pálma megijedt valamitől. De nem attól, ami más nőt az ájulással kerülgetett volna; hogy most itt egyedül van egy minden emberi lénytől távoleső szobában bezárva egy betörő férfi kezei közt, - akire nézve a legszelídebb mentség az, hogy őrült. - Nem. Ő nem ettől ijedt meg. Hiszen Opatovszky Kornél nem oroszlán, s ő nem tartozik a bárányok fajához. Neki is van két ökle, tíz körme, s ha amannak van őrültsége, neki meg van hidegvére. Ha viaskodásra kerül a sor, Rozgonyi Cicelle unokája megfelel magáért! Hanem azon rémült meg, hogy ha ez az eszeveszett látogatás valami olyan zajjal fog végződni, ami a külvilágba kihat, akkor az ő egész mostanáig fenntartott túlvilági uradalma egyszerre szétomlik. Nem lehet játszani többé a halott szerepét. Embereket kell maga elé bocsátania. Kérdésekre felelnie, megvallani, hogy él, és mi a neve, és a jövendőre nézve lemondani a magányról, társalgót, cselédet ott tűrni maga körül: holott eddig egy ölebet sem akart a szobájában tartani. Neki is megvolt a maga boldogsága, azt féltette, attól ijedt meg, hogy ezt elveszik tőle, hogy sírjából kiráncigálják a napvilágra. Ezt a sírboltot féltette!
Az volt az első eszméje, hogy ezt az őrült embert szép szóval rávegye, hogy ugyanazon az úton hagyja el a szobáját, amelyen észrevétlenül idejött. - Szépen kell vele beszélni.
- Álljon fel, uram! - szólt az előtte térdepelőhöz csendesen. - S magyarázza meg különös látogatásának okát.
Erre a nyugodt hangra egyszerre talpra ugrott Kornél, s az arca sajátszerű vigyorgásra torzult.
- Ugyebár különös látogatás, nemde, grófnő? Önmaga az okai. Az ajtón keresztül nem bocsát magához élő embert; én megvesztegettem a kéményseprőt, hogy adja át egy órára a páncélját, s e lovagkosztümben sikerült az ön színe elé kerülnöm. Nem hiszem, hogy ezt előttem próbálta volna valaki.
- S mi oka volt önnek arra, uram, hogy magát egy ilyen lángészcsínyre elszánja?
- Ön lángészcsínynek nevezi ezt grófnő? Ön tehát nem haragszik érte? Ön nem dobat ki? Nem karmolja ki a szememet?
E kérdés után Kornél hevesen csókolt kezet a grófnőnek, fekete foltot hagyva a fehér bársonyon a kormos orra hegyével, és Pálma nem törülte le onnan a koromcsóknyomot.
- Üljön le ön. Ide a karszékbe.
- Haha! Ez a kormos irhabőr sem ült még damaszt karszékben soha - szólt nevetve Kornél, amint a kínált helyre levetette magát. Pálma grófnő egész nyugodtan foglalt vele helyet szemközt a pamlagon.
- Tehát lépjünk mindjárt in medias res, grófnő! Ugyebár akörül forog a kérdés, hogy vajon az én apám egyetlen fia, báró Opatovszky Kornél csakugyan őrült, bolond ember-e, vagy pedig egy okos és helyes eszű egyéniség?
- S ezt itt ezen a helyen akarja ön megtudni?
- Itt! Ezen a helyen. És ebben a jelmezben. De nemcsak magam akarom ezt megtudni, de az egész világgal tudatni, még pedig oly eklatáns módon, hogy afelől senkinek semmiféle kételye fenn ne maradhasson, amire minden ember vagy azt mondja, hogy ,,Ez az Opatovszky csakugyan egy kötözni való bolond, tébolydába való!", vagy pedig azt, hogy ,,No lám, ez az Opatovszky megtalálta valahára a jobbik eszét!". Ilyesmit akarok tenni.
- S mennyiben szolgálhatok én médiumul ennek a kényes kérdésnek az eldöntésére?
- Ön határoz ebben egyesegyedül, grófnő. Senki más, mint Temetvényi Pálma grófnő. Ön emlékezni fog rá, hogy volt egy idő, amikor Temetvényi Pálma grófnő az én jegyesem volt.
- Ismertem azt a hölgyet. Úgy tudom, hogy régen meghalt, és el is temették.
- Óh, én tudom azt, hiszen én voltam a gyilkosa! Oh, mennyi lelkimardosást kellett nekem ezért kiállanom! Ha ön az én keblembe láthatna! Ez a fehér arc üldözött éjjeli álmaimban, mint kísértet!
- Nagyon hízelgő rám nézve ez az öntudatlan vendégszereplése képmásomnak.
Opatovszky csak most vette észre, hogy megfordított bókot talált mondani a grófnőnek. Azért is abbahagyta azt a fáradsagot, hogy elérzékenyülése tanújelével, szemeiből alápergő könnyeivel még jobban elmázolja az arcán a kormot, s fordított a beszéd hangulatán, hízelkedésre fogta.
- Óh nem! Nem így mondtam. Ön nagyon szép most is, grófnő, Isten úgyse, egészen elbájoló. Sokkal szebb, mint ezelőtt tizennégy évvel volt, pedig akkor is nagyon szép volt.
Pálma kezdett hátrább húzódni a nyugtalanító ömledezés elől. A rávillogó szemekben bizonyos neme az éhségnek volt kifejezve, ami olyanformát mond, hogy ,,szeretnék beléd harapni".
Kornél vette észre Pálma tekintetéből, hogy elsiette magát. Ezt később kellett volna elmondani. Visszatért az előbbi búsméla hangulatba.
- Eléggé meglakoltam én ezért az esztelen ballépésemért, grófnő, higgye el. A purgatórium valóságos Mahomed paradicsoma ahhoz képest, amit én kiálltam tizennégy esztendő alatt. Azért volt az, hogy beszaladgáltam az egész világot, mert otthon nem volt maradásom. De hisz ön ezt mind nagyon jól tudja.
- Én? - szólt közbe elbámulva Pálma grófnő.
- Van nekünk egy közös jó barátunk, egy nemes lelkű nagy ember. No, ugyebár, nem szükség a nevét kimondanom ön előtt, grófnő?
Pálma összehúzta a szemöldeit, s néma fejbólintással inte, hogy ért belőle valamit.
- Ez a nemes lelkű férfi mindenkor értesíté önt afelől, hogy minő viszontagságokon megy keresztül az az ember, aki önt, a gyémántot felcserélte - egy békasóért.
- Báró úr! Énnekem nem okoz vele kellemes érzést, ha ily kifejezéseket használ - a felesége iránt.
- Feleségem? Semmi feleségem! Hát azt hiszi ön, hogy az a bizonyos némber Donna Atalanta Di Pelargonio márkinő? Az ám! Egy cseh muzsikusnak a leánya, mamzell Muskatlinek Hanna vagy Panna, vagy Libussa, vagy nem tudom én, hogy mi a keresztneve. Engem lúddá tettek, rászedtek. Komédia volt az egész. Azelőtt Loreley név alatt produkálta magát a cirkuszban, s három percig el tudott sétálni lélegzetvétel nélkül egy üvegkádban a publikum előtt. S ezt én mind csak most tudtam meg, tizennégy esztendő múlva. Egyetlen igaz barátom, Koczur fedezte fel előttem (az is gazember volt, hogy akkor meg nem mondta, mikor még nem kerültem a hálójukba!). De én magam a saját szemeimmel is meggyőződtem felőle. Majd mindjárt el is mondom én az egész történetet a grófnőnek. De hogy is kezdjek hozzá? Úgy? Igen. A feleségem, azaz hogy nem a feleségem, hanem egy kalandornő, mamzell Muskatlinek engemet először is tökéletesen kirabolt; - azután pedig megajándékozott.
- Hogyan? Kirabolta és megajándékozta.
- No igen, kirabolt minden vagyonomból és amellett megajándékozott; nem mondom, hogy két tökéletes szarvasaganccsal, mert tudom, hogy ezzel a grófnő szemérmetes kedélyét megsérteném, de igenis megajándékozott két istentől elrugaszkodott, vásott poronttyal, akiknek az egyike fiú, a másika leány; de akik azért vetekednek egymással mindenféle emberfölötti gonosztettekkel.
- Ön túl szigorú gyermekei iránt. Talán inkább az eltévesztett nevelés okozta a vásottságot.
Kornél báró egyetértően hunyorgatott. Jó nyomon volt már.
- Igen, igen. Ez volt a főok. Elhanyagolt nevelés. Hisz a grófnő nagyon jól van értesülve efelől. Tudom én!
- Én vagyok jól értesülve? - kérdé Pálma elbámulva.
- Stt! Ez titok. A mi közös titkunk. Ön egy angyal. Még az angyaloknál is jobb teremtés. Ön félrevonulva az egész világtól, még akkor sem szűnt meg áldást terjeszteni azok fölé, akik önt oly keserűen megbántották.
- Nem értem önt.
- Ön nagylelkű. Ön el akarja titkolni jótetteit. Hisz ez is az ön jellemvonása. Ön nagyobb szellem a zsidók Jehovájánal. Ön nem azt mondta: megbüntetem az apák álnokságait a fiakban, ön az apa bűneiért jótéteményekkel halmozta el annak gyermekeit. Ha valaha imádtam volna a Jehovát, most detronizálnám, s önt ültetném a helyébe.
Pálma egyik ellentétes kedélyállapotból a másikba esett. Ez az ember hol megrémíté, hol nevetésre ingerelte, közbe-közbe megharagítva és sajnálatra költve.
- Miattam meg ne fossza ön az oltárt az istenektől, mert én valóban nem tudok semmit e nekem tulajdonított nagylelkűségről.
- Grófnő! Komolyan szóljunk. Most már nagyon komolyan kérem. E kérdés körül forog meg minden. Az én életemről van szó. Többről az életemnél. Elevenen eltemettetésemről. Tudja ön, hogy mit akart velem tenni az az asszony? - Nem asszony; csak mamzell! - Be akart csukatni a bolondokházába. Elhiszi ön, hogy kitelik tőle ilyesmi?
- Elhiszem!
- De az okát nem találja ki, grófnő. Semmi regényes indok. Csupa vastag önérdek. Azt akarta, hogy magam ismerjem el magamról, hogy bolond vagyok, írjam meg az elismervényt, pecsételjem le a gyűrűmmel, ami nélkül az aláírásom nem hiteles, hogy ő aztán ezzel fölvehesse azt az összeget, amit az apám hitbizományban letett arra az esetre, ha én egyszer a bolondokházába kívánok saját magam jószántából fölvétetni. Hát lehet valakinek ilyen képtelenséget kigondolni? Hiszen ha már valaki elismeri magáról, hogy bolond, akkor eo ipso nem bolond, ha pedig valósággal bolond, akkor nincs az az emberi hatalom, ami őt rábírhassa, hogy ezt elismerje, leírja, aláírja, megpecsételje, s maga odamenjen a Lunatic-Asyl kapujára bezörgetni: ,,Eresszenek be, kérem szépen, én bolond vagyok, be akarom magamat csukatni". Hol itt a logika, hol itt a pszichológia?
Pálma valóban nem tudta ezeknek egyikét sem föltalálni.
- És mégis, csak egy hajszálon múlt, hogy az a furfangos némber be nem font ezzel a cselszövénnyel. Az írást már elkészítettem. De nem adtam a kezébe. Itt van a zsebemben. El tudja ön olvasni az én írásomat, grófnő? Ugyan, kérem, olvassa el. Nem olyan szépen van írva, ahogy egykor önhöz írtam a leveleket, hajh, azok boldog idők voltak. De igen szépen kérem, olvassa el.
Kornél előhúzta a sokrét összehajtott iratot a kéményseprő-bőrpáncél kebeléből. Pálma grófnőnek meg kellett annak tartalmaval ismerkednie. Azután visszaadta azt Kornélnak.
- Ugye, hogy nagyon különös? De amit ön soha ki nem fog találni, ez az, hogy hogyan lehetett egy férfi olyan gyönge, hogy egy ilyen iratot saját kezével lemásoljon? Pedig ez az egész rejtélynek a kulcsa. Hallotta bizonyosan a grófnő az illavai fegyencek szándékolt kitörését.
- Semmit sem hallottam róla.
- Hogyan? Azt sem hallotta, hogy ez alkalommal Zsiborákot agyonlőtték, és monsieur Cousin elvágta a saját nyakát?
- Nem tudok semmiről, ami a világban történik.
- De már ezt az egyet csak lehetetlen, hogy meg ne írta volna önnek Illavay.
Pálma fölugrott a helyéről, s indulatosan kiálta föl:
- Kérem, ezt a nevet ne mondja ki többet előttem.
- Hiszen nem azért mondtam, hogy önnek kellemetlenséget okozzak vele. Csupán csak azért, hogy ő volt az, aki a haramiákat a nép segítségével leverte.
- Ne beszéljen ön nekem róla! - rivallt föl Pálma, s oly zila tekintetet vetett Kornél báróra, hogy annak elhalt az ajkán aszó. Nem érte föl ököllel, hogy ha valamivel föl lehet zavarni egy halottat a nyugalmából, ez az a szó, hogy az, akit elvesztett, most is ugyanaz a mesebeli hős, aki egykor volt, hogy a jelenet, melyben őt, mint egy földfeletti tündérlovagot tanulta ismerni, minden csodatételeivel ismétlődhetik. Ez olyan gondolat, amitől ököllel kell ütni a koporsófödelet belülről!
- De édes Istenem! Én csak azért voltam kénytelen ezt elmondani, mivelhogy akkor történt az, hogy a nép, amely a rablók leverésére sietett, holmi rejtélyes fegyvereket kapott, amikről utóbb kisült, hogy azokat Olaszországból hozták ide be a hegyek közé. És azután rám fogják, hogy én hozattam be azokat a fegyvereket. Pedig becsületemre mondom, egészen ártatlan vagyok benne!
Ez megint olyan furcsa mondás volt, hogy Pálma grófnő egész fölindulása egyszerre kitörő ideges kacagásba ment át.
- De nem nevetni való ez, grófnő. Komoly dolog ez nagyon. Mert az embernek a nyaka körül jár a hurok. Hadd mondjam el tovább, grófnő; kérem, üljön le a helyére. Volt nekem egy jó barátom, Koczur. Tetszett őt ismerni.
- Nem jegyeztem föl az emlékemben.
- Nagyon jól tette a grófnő. Felejtse is el. Nagy gazember volt, szegény jó fiú. Nekem testi-lelki jó barátom volt. Játszótársam, kutyám, lovam, gyermekkorom óta. Hanem azért, ha valahol megkaphatom még egyszer a világban, úgy lelövöm, mint a tököt. Sok bajból kihúzott a derék ember, ezúttal is neki köszönhetem, hogy kiszabadított a legnagyobb csávából, hanem azért mégis lelövöm, mint a varjút, ahol megkapom. Mert hogyha száz esztendeig élne, s ezalatt folyvást ragályos betegeket ápolna, és mezítlábos emberek számára csizmát varrna, s holta után ezer esztendeig mindig postaszolgálatot teljesítene az ég és föld között, még akkor sem ellensúlyozná azt az egy rettenetes bűnét, hogy ő volt az, aki engemet öntől, istennők legjobbika, csalfa módon elválasztott, s ezzel az endori boszorkánnyal összeboronált! Ezért meg fogom őt ölni! Esküszöm a poklok minden ördögére, hogy meg fogom őt ölni!
A kormos arc egészen megelevenült ez új indulatkitöréstől. Pálma grófnőnek elmúlt a nevető kedve, amint a vérben forgó szemekre tekintett.
Opatovszky Kornél egészen megfeledkezett róla, hogy micsoda furcsa vitéznek van ezúttal álcázva.
- Grófnő! Pálma grófnő! - monda érzékeny pátosszal. - Hát nézzen az arcomra és mondja meg, úgy nézek-e én ki, mint akiről azt lehet feltenni, hogy az osztrák birodalmat föl akarja forgatni? - Komolyan beszélek. - Sok mindenféle nagy bolondságot elkövettem életemben; de erre az egyre nem gondoltam soha.
Pálma grófnő fejbólintással mutatta, hogy egészen elhiszi ezt neki.
- No, lássa! És ezért mégis mintha minden ellenem esküdött volna! Éppen azokban a fatális napokban hozta meg Koczur azt a bizonyos ötezer forintot, aminek a provenienciáját a grófnő legjobban fogja tudni.
- Én? - szólt a grófnő elbámulva, s a fejét rázta tagadólag.
- No! Grófnő! Most már vége a titkolózásnak! Én ismerem az ön nemes motívumait; de ezúttal most már életről és halálról van szó. Vagy azt akarja a grófnő tán, hogy engem a vesztőhelyre vigyenek? Vagy legjobb esetben tíz esztendeig toljam a talyigát Olmützben? Ezt akarja-e?
A grófnő megijedt.
- Dehogy akarom.
- No, ha nem akarja, hát akkor ismerje el, hogy tudja jól a provenienciáját annak az ötezer forintnak.
A grófnő kénytelen volt ráhagyni, hogy tudja.
- S megengedi nekem, hogy ezt az egész világgal tudassam?
Ráhagyta, hogy megengedi.
- Hogy megtudja a minisztérium, megtudja a császár, megtudja még az auditor is!
A grófnő el nem tudta gondolni, hogy miféle zöld csoda lehet az, aminek megtudására a fent elősorolt hatalmasságok olyan igen kíváncsiak; de csak belenyugodott a különös kívánságba.
Erre aztán gyöngéd mosolygásra fintorult el a látogató kormos ábrázata.
- Akkor nyújtsa nekem legelébb is a kezét, grófnő, hadd csókoljam meg azt. Nyújtsa, kérem, a kezét! Mert azért jöttem ide expressz, hogy önnek ezért kezet csókoljak.
Rá kellett szánnia magát a vállalatra.
Kornél egészen ráfektette az arcát a nyújtott kézre.
- Így, ni! Oh, ez a gyöngéd kezecske volt az én őrangyalom mindig. Ez szabadít ki engem most is sírom fenekéből, börtönöm mélyéből. - Ez a kéz még engem boldoggá is fog tenni!
Pálma grófnő ugyan örült, mikor visszakaphatta megint kezét.
- És lássa a grófnő, ezek a semmirekellők mégis azt híresztelték, hogy én azt az összeget Garibalditól kaptam a fölkelés organizálására. S mikor a puccsnak vége volt, az embereket összefogdosták, akkor nekem estek, megrohantak, elhitették velem, hogy én is kompromittálva vagyok, s addig rémítgettek, míg rá hagytam magam beszélni, hogy leírjam azt az okiratot, amiben saját magamat bolondnak deklarálom.
- Ezt már hallottam egyszer.
- De csak olvassa el még egy kicsit a grófnő azt az írást. Nem rettenetes ez? - Az volt a szerencsém, hogy a gyűrűt nem tudtam lehúzni az ujjamról, hogy megpecsételjem vele az írást; anélkül pedig az én névaláírásom nem érvényes. S ez volt rám nézve a mennyei gondviselés. - Hiszi a grófnő, hogy van mennyei gondviselés?
A grófnő olyan csodálatos tekintetet vetett rá, amiből még a bolond is megértett annyit, hogy igen rossz helyen alkalmazta ezt a kérdést, egy élve eltemetett embertől kérdezi ezt - a sírásó!
- No, ha végig meg fogja hallgatni ezt az én esetemet - sőt, mondhatnám: ,,a mi esetünket", mert mindnyájan bele vagyunk abba foglalva, akkor meg fog róla győződni a grófnő, hogy igaz az, amit a ,,Fehérek"-ben mond az a nem tudom, hogy hívják, Sir Patriknak, ,,hogy van, sir Patrik", s azzal főbe lövi. - De, hogy legjobban megértse a grófnő a dolgot, íme, olvassa el Koczurnak ezt a levelét, amit kutyafuttában írt hozzám. Olvassa el, kérem.
Pálma émelyítő undort érzett e levél olvasása után. Annyi visszás érzelmet, annyi gyűlöletes emléket keltett az szívében.
- Így tépték ők össze két szerető szívnek boldogságát! - kiáltá lelkeseredéssel a kéményseprő. - De van gondviselés az égben! Van, Pálma grófnő. A gyalázatos csalás napfényre került. Én felderítettem azt, hahaha! A Loreley!
S itt elkezdte összevissza hadarni a megtörténteket, hogy szedte ő rá Atalantát a vízbe ejtett gyűrűvel, hogy kereste az azt éjjeli fáklyafénynél a tó hínárjai között, három percig kitartva a víz alatt, hogy árulta el ezáltal, hogy az egész vízbefúlási scénája kicsinált komédia volt! - Pálma csak a szavakat hallotta, de értelmükre nem hallgatott. Oly rút, oly zavart, oly utálatos volt előtte az egész történet, hogy nem bírta azt lelkébe befogadni. Rá sem bírt nézni a beszélőre, fejét félrefordította tőle, s megtagadta minden érzékének, hogy vele foglalkozzék.
Így aztán csak azon vette egyszer észre magát, hogy a kéményseprő a lábainál térdel, és kezét megragadja.
- Mit akar ön?
- Azt akarom önnek megmondani, hogy most már szabad vagyok. Isteni és emberi törvények szerint szabad. Akivel az oltár előtt megesküdtem, az nem az volt, akinek magát kiadta. E csalás megsemmisíti a házasságot. Nekem nincs nőm többé, nem is volt. Kezemet annak adhatom, akinek akarom. Az egész egy átkozott álom volt, semmi más. Én az vagyok, aki tizenöt év előtt voltam, az ön vőlegénye és ön az én menyasszonyom.
Pálma grófnő megdermedt e tekintet előtt. Most kezdte megérteni, hogy ez komoly bolondság.
Opatovszky Kornél fölemelkedett térdéről, s méltóságteljes állásba vágta magát.
- Báró Apátváry Opatovszky Kornél eljött jóvátenni hibáját, s egy új jobb élettel helyrehozni az elmúltat, a gonoszt. Én voltam az, aki miatt az angyalok legjobbika önként kereste föl élve a sírboltot; én leszek az, ki a sírbolt ajtaját feltöröm, hogy őt az életnek újra visszaadjam.
Vette észre a grófnő arcvonásain, hogy annak nem csekély idegenkedése van a kéményen keresztül emelkedni az elhagyott, szép világra, szabadítója vezetése mellett. Azt hivé, hogy jó lesz neki gyöngéd bókokkal meglágyítani a szívét.
- Az igaz, Pálma grófnő, hogy azóta egy kis idő elmúlt, de becsületemre mondom, hogy Pálma grófnő most is olyan szép, mint akkor volt, oly szeretetreméltó, s esküszöm a magam részéről, hogy én is képes vagyok egy nőt boldogítani.
Pálma grófnő rémülten tapasztalá, hogy kísértete egyre bátrabb kezd lenni, már kezével a vállát érinti, s szemei egészen keresztbe állnak.
Fölgerjedt a haragja, s eltaszította őt magától:
- Hallgasson ön, és hagyjon el!
De ez nem volt olyan egyszerű ,,apage Satanas"-szal elűzhető gonosz lélek.
- Mondtam, grófnő, hogy én ma itten vagy valami nagyon okosat, vagy valami nagyon bolondot fogok elkövetni - szólt Kornél báró, s most már odaült Pálma grófnő mellé a pamlagra.
- Azt, hogy én idejöttem, és még milyen úton jöttem ide, ön maga idézte elő.
- Hogyan? Uram!
- No, már megint nem akarja tudni. Hát ki volt az, aki innen az egész világtól elzárt házból az én sorsomat figyelemmel kísérte? És amidőn észrevette, hogy sorsom rossz fordulatot vett, ki volt az, aki megszabadító kezét kinyújtotta utánam, hogy fölemeljen? Ki volt az, aki azokat a gyönge ötezer forintokat Illavaynak küldte, hogy azokat Koczur által részben az én becsületbeli adósságaim törlesztésére saját magamnak, részben elzüllött gyermekeim neveltetésére azoknak a másikaknak kézbesítse? Nem ön volt-e az, grófnő?
Pálma előtt most kezdett mar világosodni! Azt hitte, hogy most már egészen érti ez orozva udvarlás indokait. - És most aztán már utálta ezt az embert. Először félt tőle, azután szánta, most már megvetette. Úgy volt vele, mint ahogy idegen kutyával szokott lenni az ember, eleinte attól fél, hgoy megharapja, azután meg attól, hogy megcsókolja, azon is aggódik, hogy hátha meg van veszve? Míg utoljára rájön, hogy ez a kutya éhes!
Amíg azt hitte róla, hogy futóbolond, volt némi tekintettel iránta; most megtudta, hogy ez okos ember, s ezzel ki lett szolgáltatva egész kegyetlen bosszújának.
Mert a halottak bosszúállók, kivált, ha nők.
Abban a rémületben, hogy egy őrjöngő ember erőszakos szenvedélyének martalékául van ejtve, még volt valami hízelgő rá nézve: ez a veszélyérzet még hevesebb dobogásra indította szívét; - de az a tudat, hogy egy tönkrejutott préda botlik bele végső gyámoltalanságában abba a mentő gondolatba, hogy régi menyasszonyát azért a kis megtakarított pénzért felkeresse, - ez csupa jegeccé változtatta kedélyét, ami ott karcol, ahol hozzáérnek. - Most már nem lesz hozzá irgalommal.
Opatovszky megdöbbenésnek vette ezt az elmerevült tekintetet Pálma arcán, növelni szándékozott a hatást.
- Grófnő! Ön elárulta a szívét. Elárulta, hogy az érez. Velem tudatva lett ez az érzés. Engem felköltöttek eddigi álmomból. Azt az asszonyt, akiről azt hittem, hogy feleségem, elkergettem magamtól. De még üldözni is fogom törvény szerint, mint csalót. Engemet önnek az elárult jósága egészen új emberré alkotott. Ne kívánja ön, hogy visszaalakítsam magamat az elhagyott emberré. Én magammal játszani nem engedek! Én ide betörtem úgy, ahogy tudtam. Itt vagyok. S innen el nem megyek anélkül, hogy célt érjek. Ön összehívhatja az embereit, azoknak ugyan elébb bezárt ajtókat kell keresztültörni, s bemutathat nekik, mint vagy eljegyzett vőlegényét, vagy mint becsülete elrablóját. Választhat tetszése szerint.
S azzal szerét ejtette, hogy Pálma hajából kihúzza a fésűt, s leomló hosszú szőke hajfonadékai egyikét kezébe kerítse. Pálma tudott uralkodni kedélyén.
- Ön tehát mindent tud - suttogá csendesen -, nem kellett volna ezt elárulniok azoknak, akikre bízva volt. - Azt hittem, hogy jól el tudtam azt titkolni. Tudják sokan, hogy nekem egész kis könyvtáram van takarékpénztári könyvecskékből. Hanem azt nem tudja senki, hogy ezekre a könyvekre az ön gyermekeinek a neve van felírva.
- Óh, az szükségtelen. Az egészen fölösleges, grófnő. Minek a gyermekek nevei oda? Én azokat ki akarom tagadni. Anyjostól el akarom űzni. Nekem nincs rájok semmi szükségem. Minek volna azokra pazarolni az ön jótéteményeit - protestált Kornél báró egész méltó felgerjedésével egy rossz gyermekei miatt elbúsult atyai szívnek. - Dolgozzanak! Majd, dúskálkodni! Dolgozzanak!
- Hiszen még addig sokat dolgozhatnak - szólt fél mosolygó arccal Pálma grófnő -, mert csak halálom után jutnának hozzá; az én családomban pedig a férjhez nem ment nők iszonyú sokáig szoktak élni. - Ezt a felfedezést azonban csak azért tettem önnek, hogy meggyőzzem róla, mennyire volt gondja a szegény élő halottnak az iránt, aki őt eltemette.
- Ön nemes szívű, grófnő! Tudtam én azt! Én tudom, mit vesztettem akkor, mikor önt elvesztettem. Ha akkor rossz ördögöm ki nem veri planetámat a szférájából, most hatalmas ember volnék, talán nagykövet valamely küludvarnál, egyesült birtokaink felérnének egy német hercegséggel.
- Most már ne beszéljünk erről, uram; hanem értekezzünk a magunk dolgáról komolyan. - Önnek a házassága meg lesz semmisítve: ez bizonyos. Akkor ön visszatérhet oda, ahonnan önt, mint mondá, egy rossz álom eltérítette. Hogy én megbocsátottam önnek, arról már ön többet tud, mint én akartam. De hát az atyám? Hogy fog ön azzal kibékülni?
- Ah! Az öregúr is meg fog hajolni a bevégzett tények előtt.
- Önnek a vagyoni helyzete nagyon zilált.
- Bizony e tekintetben Temetvényi grófnak sincs mivel kérkedni, neki is éppen a szája széléig ér.
- Ne értse félre, amit mondok. Két főúr, aki már annyira meg van alázva, hogy a hitelezőjének még az előszobájában levegye a kalapját, még akkor is lehet egymással szemben olyan büszke, hogy fölcsapja a kalapot a fejére, ha hozzá hasonló másik látogatására jön. - Én csak magamról beszélek. Rám nézve volna az végtelenül megalázó, ha azt mondaná a világ: ,,Íme, a régi jegyese visszatért hozzá akkor, amikor már vagyonilag tönkrejutott, elvette őt a pénzéért". Ezt nem szabad a világnak sem önről, sem énrólam mondani. Önnek előbb rendeznie kell vagyoni állapotait; kiszabadulni terhelő kötelezettségeiből; tisztázni legalább egy részét uradalmainak, hogy mikor egy rangjához méltó új asszonyt visz a házhoz, az a ház minden benne levővel együtt az ön igazi sajátja legyen, nem igényper alatt levő egzekúció-tárgy.
Opatovszky feltolta a fejéről a kéményseprő-sisakot, hogy megvakarhassa a füle tövét. Ez sehogyse akar belemenni a fejébe.
- Hogyan? Kérem. - nyöszörgé nyefegő hangon.
- Igen egyszerű módon - felelt Pálma nyugalommal. - Én a menyasszonyi hozományomat nem az esküvő után, hanem az esküvő előtt bocsátom önnek rendelkezésére. Nem tudom, mennyire mehetnek önnek a tartozásai, de azt hiszem, hogy az én tőkepénzeim bőven fogják azokat fedezni.
Kornél báró hevülni kezdett ettől a szótól.
- Ön átvesz tőlem most annyit, amennyit szükségesnek talál, hogy birtokát rendezze. Ha egyszer aztán ezzel helyben van, akkor egész fölénnyel jelenhetik meg Temetvényi gróf előtt, mint rendezett birtokú gavallér, ajánlatát megújítani, s az egész világ tudni fogja, hogy ön vett el engem; nem én vettem el önt. Nos, uram, el fogja ön ereszteni hajtekercsemet?
- Ha ön a kezét adja érte cserébe.
- Előbb feleljen ön. Elfogadja-e az én ajánlatomat?
- Micsoda ajánlatát?
- Azt, hogy ön most rögtön átveszi tőlem a menyasszonyi hozományomat; visszamegy vele azon az úton, amelyen idejött, s azután, ha ismét eljön, négylovas hintón fog az udvaromra bejáratni?
A ,,négylovas hintó" tette meg! De régen nem volt már Kornél bárónak ebből egyebe, mint a megmaradt hosszú ostor, a négy lóhoz való, amivel olykor a parkon végigsétálgatva, nagyokat szokott pattogtatni, s mondogatta hozzá: ,,Gyi, te Szellő, halló, Alborac!"
Nagyon kíváncsiság-gerjesztő az az ajánlat, hogy vessen az ember egy pillantást abba a mesemondta könyvtárba, ahol csupa ezeres, tízezeres, százezres betéti könyvek vannak egymás mellé állítva sorba, s tanulmányozza rajtuk az összeadás tudományát, azzal a kellemes érzéssel, hogy mindez a menyasszonyának hozománya. A költők sokat beszélnek arról a tündéri gyönyörről, amit a menyasszonytól anticipando még a menyegző előtt nyújtott kegyosztás okoz a férfiszívnek; hát még ha egyszer ilyen reális alapokon nyugvó bizalomnyilvánulásról van szó.
Vajon mennyi lehet ottan? Az emberek milliókról beszélnek.
Pálma grófnő elővette zsebéből a wertheimpénztár kulcsait, s odanyújtá azokat Kornélnak.
Ezért aztán megszabadult a hajtekercse, ismét föltűzhette azt a fésűjére.
- Egészen önre bízom magamat.
Opatovszkyban egy percre föllázadt az egy csepp nemes vér, mely tiltakozott ellene, hogy egy gavallér elfogadja az általa megkért hölgynek a pénztárkulcsát a menyegző előtt.
E tétovázást látva, Pálma grófnő annyira tudta vinni az önuralmat, hogy egészen odahajolt hozzá, s csábító mosollyal nézett a szemébe, s a kulcscsomagot forró kézszorítással nyomta a markába.
Ha a négy ló meg a milliók nem húzták eléggé oda, úgy ez a mosoly, ez a kézszorítás egészen odasegíté: a veszedelmes egérfogóba.
- Hiszen e perctől fogva minden a tied! - suttogá a grófnő. (Veni, vidi, vici! - mondá magában a golyhó, s megcsókolva az édesen erőszakoló kezet, oda hagyta magát vezettetni a fülkéhez, ahol a pénztár volt elhelyezve.)
Pálma megmagyarázta neki, hogy elébb a felső zárt kell fölnyitni, azután az alsót, utoljára a fogas kulccsal a középsőt. Kornél báró köszönte szépen az utasítást, tud ő a wertheimzárral bánni; hisz neki is volt tűz- és betörésmentes szekrénye, amíg fölöslegessé nem tette magát.
Mikor aztán az alsó zárban elfordította a kulcsot, akkor egy csattanást hallott a háta mögött, s egyszerre nagy lett körülötte a sötétség. Szétnézett és Pálma grófnőt nem látta sehol; egy arasznyi magasságú rács pálcáin keresztül szűrődött be hozzá egy kis világosság. - Úgy meg volt fogva a csapdában, mint egy ostoba egér.
Eleinte el nem tudta gondolni, hogy mi történt vele. Csak az jutott eszébe, hogy ez ugyan furcsa kis menyasszonyi kelengye, ahol a skatulyának a teteje rácsapódik a kíváncsi vőlegényre! Azt hitte, hogy ez valami tréfa. - Hanem aztán, mikor ahhoz a szűk rácsozathoz lépett, amelyen keresztül a szobába lehetett látni, az az egy tekintet fölvilágosította a helyzetéről. Pálma grófnőt látta maga előtt. Olyannak látta, amilyennek még sohasem. Ilyen lehet a halott, aki sírjából föltámad, hogy háborgatóját megölje: egy istennő, ki embertől eredő gyalázatáért bosszút állni leszáll az Olimpról! Arcának márványfehére lángolt, felnyílt ajkai között villogott az összeszorított fogsor, egész arca torzkép volt; de gyönyörű, az asszonyindulat démonerővé magasulva sugárzott tekintetéből, vegyítve a fenyegető kifejezésben minden, ami a nőt emberfölöttivé teszi abban a pillanatban, amikor diadalmaskodik; Mária, mikor a kígyó fejére tapos; Juno, mikor Ixion ölébe dobja a felhőt, ilyen volt.
De Kornélnak nem ezek a magas alakok jutottak eszébe; nemigen volt jártas sem a keresztyén, sem a pogány mitológiában; neki csak az ,,ezeregyéjszaka" volt a bibliája, az a tündérasszony jutott neki eszébe, aki királyi férjét félig kővé változtatja, aztán meg az a bolond dzsinn, amelyik rá hagyja magát beszélni, hogy bújjék vissza még egyszer abba a korsóba, amelyikből kiszabadult. Most ő lett ez a dzsinn. S az ott ama tündér.
Ekkor valami villant az eszébe. Az észhomálynak szoktak villámai lenni. Ha ez a vasajtó arra csattant le, hogy a pénzszekrényben elfordították a kulcsot, akkor csak megint föl kell nyílni, ha azt a kulcsot visszafordítják. Odarohant, hanem aztán szomorúan tapasztalá, hogy azt a kulcsot se jobbra, se balra nem lehet fordítani többé: meg van az is fogva.
Ekkor aztán igazán megijedt.
Megint visszament a világosságadó rácshoz, kitekintett rajta. Onnan végig lehetett látni az egész szobában.
A kegyetlen istennő már akkor egy asztalnál ült, s éppen nem istennői munkával foglalkozott: levelet írt. (Mint tudjuk, Minerva, az írás istenasszonya, csak a szövés művészetére volt büszke - lásd Arachne -, de maga nem levelezett.) Tehát Pálma grófnő írt, mégpedig nagy nyugalommal.
- Grófnő, instálom! - szólt Kornél báró, megkocogtatva a vasajtót, mint valami illedelemtudó látogató.
Az író hölgy föl sem tekintett.
- Szeretnék innen kimenni.
Ezzel úgy latszik nem mondott valami meglepőt a megszólítottnak.
- Nagyon sötét van idebenn, nem látom, amiért a grófnő ideküldött. - Grófnő, ez illetlenség! Egy becsületes embert, egy főrangú urat így rászedni, becsukni, mint valami tolvajt. - Grófnő, igen szépen kérem, bocsásson ki innen, becsületem szentségére fogadom, hogy még csak egy szóval sem fogom önt bántani. Hiszen behíhatja ön a cselédeit, s azokkal dobathat ki innen. - De ne dobasson ki, igazán mondom: meg fogom újítani tanúk előtt azon ajánlatomat, hogy önt nőül veszem. Becsületes szándékkal jöttem ide. - Grófnő! Mást mondok. - Ha nem akarja, hogy a cselédjei megtudják, hogy én itt voltam, mondja meg, hogyan kell megint kinyitni ezt az ördöngös ajtót. Ön ezalatt kifuthat a mellékszobába, s bezárhatja az ajtót; én elmegyek, amerre idejöttem, a kürtőn keresztül. - Grófnő, hát nincs önnek szíve?
Mintha a falaknak beszélt volna.
A kegyetlen tündérnő bevégezte a levélírást csendesen; le is pecsételte a levelet, s ráírta a címet; azután a zsebébe tette azt.
Akkor aztán fölkelt, s lanyha léptekkel odament a csapóajtóhoz.
- Ön szólt hozzám? - kérdezte a benn szorulttól.
- Igenis, grófnő. Kérem, legyen vége a tréfának. Bocsásson ön ki innen a ketrecből.
- Ki lesz ön bocsájtva, mihelyt megígéri ön, hogy megtartja azt a szavát, amit egy nőnek adott.
- Óh, megtartom! Igérem! Esküszöm rá! Lovagi becsületszavamra fogadom! Beváltom minden ígéretemet, amit önnek tettem, grófnő.
- Nekem nem tett ön semmi ígéretet; mert azt én elfelejtettem. Nem arról van szó, hanem arról, amit a feleségének ígért ön.
- Micsoda?
- Hogy be fog önként menni a Lunatic-Asylba.
- Hogyan? Ön is gyilkosomnak akar kiadni?
- Nem úgy van. Az ön feleségének igaza van. Ha ön ismeretlen eredetű pénzösszeget fogadott el egy olyan embertől, akinek ön eddig csak alamizsnát szokott osztogatni, az csak árulási részvét miatt történhetett. Ha volt önnek erről tudomása, akkor ön áruló; börtönben a helye. Én soha nem küldtem önnek semmi összeget. Ön választhat a börtön és tébolyda között. Én annak adom önt át, amelyiknek akarja.
- Grófnő. Ön igazán kegyetlen. Ha ön engemet annak az asszonynak a kezébe ad, az engem meg fog ölni. Hiszen ismeri őt a grófnő. Herkulesekkel birkózik, és bikákat öl le.
- Legyen nyugodt. Nem annak a nőnek a kezébe adom. Annak az embernek írtam, akit egyedül nem tudok még elfelejteni az élő világból.
- Illavay nagybátyámnak?
- Igen. Megírtam neki, hogy jöjjön sietve. Mihelyt itt lesz, ővele fog ön értekezni a további teendőkről. Ő becsületes ember, s önnek jóakarója. Úgy fogja elintézni az ügyet, hogy az ön atyja által e célra hagyományozott összeg biztos kezekbe jusson, s arra a célra legyen fölhasználva, hogy önnek úri kényelmet, teljes ellátást adjanak a kedélykórok menedékében, ahol ön igen jól fogja találni magát, s megszabadul minden gondjától. Ha más kezekbe jutna ez az összeg, nem vagyok felőle egészen bizonyos, hogy az ön javára lenne-e egészen fordítva. Látja ön, mennyire javát akarom.
- Csókolom kezeit. - A grófnő nagyon kegyes. - Tehát ön is azt kívánja, hogy megígérjem, hogy aláírom azt a bolondjogi elismerést? Azazhogy alá van már írva; de a gyűrűvel is lepecsételjem? Kívánja ígéretemet, grófnő?
- Az ön ígéretei értéktelenek. Én az okmányt akarom előbb a kezemben bírni, kellően ellátva, addig el nem küldöm ezt a levelet Illavaynak.
- Hát mit tesz, ha én nem pecsételem azt meg?
- Itt hagyom önt, s kimegyek a többi szobáimba, s holnap megint visszajövök a kérdést ismételni.
- Ez szívtelenség! Ez erőszakos kényszerítés.
- Én nem hozattam önt ide.
- No, jól van, hát lepecsételem ezt az írást a gyűrűmmel; de hát idebenn nincs mivel.
- Majd mindjárt lesz.
Pálma az íróasztalához ment, s visszatért viasztekerccsel, egy szál aranyos spanyolviasszal meg egy ezüst gyufatartótokkal.
- Ezeket mind be lehet venni a rácson keresztül.
Kornélnak első dolga volt a viaszgyertyácskát meggyújtani, s aztán körülnézni vele a sötétben.
- No, jól van. De hátha én most azt az írást odaadom a grófnőnek, meddig fog ez a fogság tartani?
- Amíg az ön nagybátyja megérkezik.
- De hisz az soká fog tartani.
- Azt hiszem, nem. Ő nem messze lakik innen. A levelemet még ma megkapja, s holnap ilyenkor itt lehet.
- De hátha nincs éppen otthon.
- Akkor itt lesz holnapután.
- És mit eszem, és mit iszom én itt addig?
- Azt én nem tudom.
- Ön engem itt éhen akar megölni!
- Ne féljen ön. Az ember nem hal meg olyan könnyen éhen. Én próbáltam egyszer tizenhat napig nem enni, nem inni semmit, s mégis itt vagyok.
- De én nem próbáltam még tizenhat óráig sem. Én dühös leszek, mint a vadállat, ha megéhezem.
- Arról én nem tehetek. Ez nem az én dolgom.
- Grófnő! Azt mondom, hogy ne akarjon engemet dühbe hozni! Ha én méregbe jövök, török, zúzok, mindent, amit magam körül találok. Felkapom a székeket, s keresztültöröm velük a falat! Olyan dörömbölést csapok, hogy az egész ház meghallja. Kapom ezt a gyertyát, s ahelyett, hogy írásomat pecsételném le mellette, felgyújtom vele a bútorokat idebenn, s ideégek az ön takarékpénztári könyveivel együtt.
- Tanácslom önnek, hogy csendesen tartsa magát. Ebből az odúból erőszakkal ki nem szabadulhat ön. A falak mind vasból vannak. A bútorok támlánya bronz, szövete azbeszt, azokat meggyújtani nem lehet. Dörömbölést csaphat ön, amilyen nagyot akar, s azt a célját elérheti, hogy az egész ház összeszaladjon, s önt itt találja. Hanem abban az esetben azt a rossz fordulatot fogja adni sorsának, hogy önt, mint dühös őrjöngőt fogják megkötözve az őrültekházába szállítani, s az úri kényelem helyett fogadja önt ott az elzárt ketrec, amiben a szerencsétlen ördöngösöket tartják.
- De én máris éhes vagyok!
- Akkor engedje ön a gyomrát és az eszét egymással tanácsot ülni. Talán a gyomra okosabb lesz. Minél hamarább elhatározza önnek a bölcsessége, hogy azt az iratot, helyesen ellátva, ezen a rácson keresztül kiadja, annál hamarább útnak indul az én levelem. Öntől függ, hogy siessen vagy halasztassa kiszabadulását ebből a nehéz helyzetből.
- Tehát csakugyan azt akarja grófnő, hogy az őrültekházába menjek? Örökre itt hagyjam a világot? Elve eltemettessem magamat?
E szóknál elkezdett sírni.
Csak az kellett még, hogy az utálat teljes legyen iránta: hogy sírva fakadjon egy férfi.
- Ah, uram, akik sírnak, azok még élnek. Én attól a naptól fogva, hogy élve eltemettek, egy könnyet sem ejtettem soha. Határozzon! Menjek vagy maradjak?
Odabenn elhallgattak.
Pár perc múlva a megpecsételt okirat előbújt a rács pálcái között, s odahullott Pálma lábaihoz.
Pálma fölvette azt, megnézte s visszadobta a földre.
Azután kiment a termébe. Egy mozaik asztalon hevertek az érkezett levelei; azokat megnézegette, félredobálta, egyen kívül, azt az egyet átolvasta, keblébe dugta. Azután a saját maga által írt levelet letette az asztalra, a villamcsengettyű gombját megnyomta, és maga lement a kertjébe, sorba járni a művirágokat, hány nyílt ki közülük tegnap óta - tizennégy év óta?
Beszélni nem szokott senkivel: emberrel nem szokott találkozni soha. Csak másnap nyitott be ismét az írószobába. A csapda üres volt; a vasajtó felhúzódott. Az asztalon pedig hevert egy gyászjelentés.


Báró Apátfalvy Opatovszky Kornél jelenti minden rokonának és ismerőseinek, hogy a mai napon, hosszas szenvedés után, örök nyugalomra tért a döblingi kedélybeteg-ápoldában.
Béke hamvaira!









Jókai Mór: Akik kétszer halnak meg


A hold szarvának utolsó fénypontja
Meghalni és eltemetkezni, édes, nyugodalmas gondolat! De eltemettetni, s azután is számlálni a napokat, amik még hátravannak!
Azok között, akiket ez a szomorú végzet ért, senki sem olyan szánandó halott, mint Temetvényi Ferdinánd gróf. Ami körülveszi, az mind kriptafal; a márvánnyal kirakott, a gobelinnel bevont, a művészremekkel telifestett termek: kriptafal mind. Aki belép hozzá valami hírt hozni, az mind halálmadár. A levél, amit felbont, gyászjelentés. - Mikor felrakja az érdemrendeit mellére: az a sok kereszt egy egész temetőt képvisel; mindegyik alá ő maga van eltemetve. Sokszorosan van eltemetve: mint főúr, mint gazdag ember, mint világfi, mint apa. Ez: ez fáj legjobban. De még el akarja tagadni magától. Még keres valami menedéket az utolsó alakjában, vándorolva egyik alakból a másikba, mint az indus lelke. A nagy hatalmú államférfi még megvan! Az, akitől rettegett az egész Felvidék. Három vármegyében kis császár.
Most áll hatalma tetőpontján. Egy messzeágazó összeesküvés az ő hatalomköre alatt lett felfedezve, elnyomva.
Igaz, hogy az egy simplex embernek az érdeme, akinek a nevét ő nem szereti kimondani, hanem az nem jön elő a maga érdemeiért bizonyozni: talán nem is tudja, hogy azok érdemek. Szereti, ha nem háborgatják. Az egész dicsőség a kormányzó főúr javára marad.
S most még ezzel a kezébe jutott súlyos hatalomeszközzel olyat zúzhat halálos ellensége fejére, amivel azt egyszerre szétmorzsolhatja. Meg lesz az semmisítve, mint anyag és szellem. Az egész összeesküvést ennek a fejére lehet olvasni.
Az porrá lesz, ő pedig megszilárdul. Érdemei ismét felvontatják a lejtőn. Arra pedig igen nagy szükség van, mert nagyon mélyen ment már aláfelé. Büszkesége, bosszúvágya, meggondolatlan merész kísérletei vagyonát tönkretették. Hitelezői csak azért nem indítanak a vára ellen ostromot, gonoszabbat, mint a faltörő kosokkal: mert még kezében a hatalom. De azt már sejti, hogy egészen el van készülve. Még ugyan ámítgatja magát azzal, hogy magányos, álmatlan óráiban összeállít csalfa vagyoni mérlegeket, felbecsülve fekvő birtokait eszményi árakra, kiszámítva: mennyit adhatnának gazdag műszeretők műremekei gyűjteményeért? Felvesz behajthatlan tartozásokat aktivái közé, s aztán kiszámítja belőle, hogy még mindig jól áll. Mikor azonban egy-egy szorongató teher valami elhatározásra ösztönzi, úgy, hogy rászánja magát sub camera charitatis egy-egy ismerős főúrnak bizalmasan megírni, hogy kész volna uradalmai közül valamelyiket, kezelési nehézségek miatt, szabad kézből eladni, azoktól olyan leverő ajánlatokat kap, hogy szégyenli végigolvasni. Amit pedig a műkincseért ígérnek, az ilyen levelek csak összetépni valók. Kincs az, mikor veszik; - szemét, mikor eladják. Azt is tapasztalta, hogy kevés az országban a rendezett úr: inkább szabadulni akar mindenki a birtokától, mint szerezni hozzá; - külföldi tőkepénz pedig iszonyodik az itteni viszonyoktól. Az olyan földet, amely folyvást inog-mozog - senki sem választja megtelepedési helyül. Ilyenkor a nagybirtokos, aki adós, rosszabb a koldusnál. No, de most már jobb idők következnek! (Minden süllyedő hajó gazdája ezzel szokta biztatni magát.) Az ország állapotai megszilárdulnak, s akkor ismét helyreáll a magánosok hitele is.
E hiú káprázatokat hogy szétfútta egyszerre az a bolond szél. Az a bolond szél, ami egy bolond szájból jön. Opatovszky Kornél tréfásan gyászos esete a pozsonyi elátkozott kastélyban egyszerre két hatalmas nagy család ősvárait döntötte halomba.
Mikor ezt az esetet Ferdinánd gróf megértette ügyvéde leveléből, ájultan rogyott össze.
Jobb is lett volna neki, ha nem hozatja magát életre többé. Ez a tudósítás ugyanaz a hang volt, ami a kriptaajtónak a becsapódása.
Most már veszve van minden!
Az az egy ember, akinek az árán a haza- és trónmentő nagy érdemeit meg lehetett volna szerezni, elfogva, nem mint vakmerő lázító, hanem mint egy hóbortos bolond, nem az apa által, hanem a leánya által, - nem Garibaldi veres ingében, hanem a kéményseprő csuhájában, s az elfogás híre, egész története, körülményei nem egy eldicsekedni való hőstett, hanem egy nevetni való történet, amiből hímet fognak varrni az udvari pletykakörökben és változatokat mesélni a krajcáros lapokban; nevet már azon nagy hahotával az egész világ.
Mikor eszméletéhez térve végiggondolt ezen Temetvényi Ferdinánd, azt mondá magában: ,,Elhagyom ezt az országot!". Hiszen olyan könnyű az embernek megutálni a hazáját. Csak ezt a nagy darab sárt le tudna rázni a lábáról, ami hozzá van ragadva!
Ezt a hat négyszögmértföldre terjedő nagy darab sárt, a közé keveredett kövekkel, az ősi kastélyokkal egyben.
Adná akárkinek, aki megadná az árát, lengyel, cseh, angol, német grófnak, hercegnek. Egy nagy darabot a hazából. Amit meggyűlölt
(Hogy futnak a várromokkal koronázott hegyek egymás alól!)
Amely napon ezt a rettenetes hírt vette, egy hétig senki sem hajtatott be a kastély udvarára. Tudta már, hogy szánni kell. Ő maga ki sem mert menni a falai közül.
Mintegy oktáváján a gyászesetnek, levelet kap a szomszéd uradalmi kastélyból, aminek címiratán már fölismeri a levélíró kezét.
Ki kopogtat be legelébb is az eltemetett halottnál? Ugyan ki más, mint a vakandok?
Diadém kézvonásaira ismert. Félredobta a levelet fölbontatlanul.
Hát annyira jutott már, hogy az az ember őhozzá levelet mer írni?
Fölnyergeltette a lovát, s kiporoszkált az erdőbe. Összevissza barangolta a méltóságos nagy vadaskertet.
,,Hát ez már mind nem lesz az enyim?"
Az erdei tekervényes út vitte, amerre nem is akart menni, az ősi várromokhoz. Egyszer csak azt vette észre, hogy odafenn van a Temetvényi várromoknál.
Ahol a kövek mind beszélnek - annak, aki azt megérti.
Öt század történetét emlegetik fel azok.
Most ennek a történetnek vége.
A tisztes romok teli vannak már firkálva a látogatók neveivel.
A kaputornác boltozatának zárkövére nagy fekete betűkkel van felírva ez a név: WURST. Közönyös név: akárkié lehet. Valami vándortársaság legmerészebb tagja lehetett az, aki a nevét megörökítette ott. - És Temetvényi Ferdinánd gróf érzi azt, hogy az ő neve ezeken a köveken még csak nem is wurst.
A husziták, a zsebrákok, a kurucok, a labancok, a hajdemákok nem pusztítottak kegyetlenebbül itten, mint az ő tétlen kezei.
Az a még fennálló küszöbpillér is mond neki valamit.
Azon az emlékezetes kézfogón, mielőtt útjára ment volna, azt mondá neki ez a csodálatos ember, tenyerével erre a bazaltra csapva
- Ha ön ezt az embert, ezt a Diadémot, magához közel ereszti, húsz esztendő múlva ez a kő sem lesz az öné és az ivadékaié többé.
Még be sem telt a húsz esztendő, s már eljött, amit mondott. Hát próféta lakik ebben az emberben?
Minden veszedelem, mely lavinaképp sodorta magával egymás után büszkesége egész egyetemét, ennél az embernél kezdődött.
S most végződik nála.
Tudta ő jól, hogy mi van abban a levélben, amit eldobott, s nem akart felbontani.
Külföldi tőkepénzesek keresnek heverő millióik számára elhelyezésre való tért. Azokkal van összeköttetése Diadémnak. Azt ő sokszálú összeköttetéseinél fogva régóta tudta.
Domíniumokat akarnak vásárolni, megszorult, jól eladósodott magyar főuraktól.
Diadém régóta igyekszik a gondjaira bízott apátvári uradalmat rájuk sózni, de a tőkepénzesek furfangos emberek. Rájöttek, hogy az apátvári uradalom a temetvényi nélkül nem más, mint egy elátkozott darab föld, amibe minden új birtokos bele fog veszteni, s örül, ha mezítláb kiszaladhat belőle, hanem a két uradalom egyesítve, az már számba vehető volna.
A halálmadár zörget az ablakon. Érzi, hogy halálos beteg van odabenn.
Bizony temetkezés ennek a vége, uram!
A temetkezés szomorú dolog; még akkor is, mikor az ember itt hagyja ezt az egész szép világot, s maga elmegy a föld alá; hát még az a temetkezés, mikor az ember eltemeti az egész szép világot, - s maga meg itt marad.
Az a fekete küszöb azt mondta neki, hogy a végzetnek teljesülni kell. Nézzünk szét még egyszer innen a magaslatból, ezen az egész szép világon: - azután menjünk haza, temessük el azt!
Mikor Ferdinánd gróf visszatévedt a dolgozószobájába maga sem tudta, hogyan, azt a földre dobott levelet ott találta ismét az asztalán. Talán csak a rendszerető komornyik tette oda, látva, hogy felbontatlan levél.
Ő a sors intésének vette azt.
Eszébe jutottak, amíg a borítékot felszakítá, azok a mindenféle mesék megmérgezett levelekről, amikkel nagy potentátokat halálra küldöztek. Ebben is méreg volt: rosszabb annál, amivel Ferrara herceg gyilkolta meg az ellenségeit.
Diadém egyenesen a lényegen kezdte. - Van egy hatalmas konzorcium, mely 50-100-200 millió forinttal rendelkezik. Szándéka Magyarországon nagy uradalmakat vásárolni; olyan uradalmakat, amik terjedelmeiknél fogva mostani birtokosainak keveset jövedelmeznek. Fényes feltételek ígértetnek. Lehet azok között válogatni. A temetvényi uradalom egyike azoknak, amiknek megszerzéséért a konzorcium még rendkívüli áldozatokra is kész. Azonkívül, hogy a mostani birtokos minden passziváit, ahol csak léteznek, átvállalja, az ingó vagyont becsár szerint kifizeti, még biztosítja számára életfogytiglan ugyanazt a virtuális jövedelmet, amit jelenleg a birtokából tiszta haszonképp húz.
Nagy szó!
A jelenlegi jövedelem egészen rámegy az adósságtörlesztésre és a kamatokra (s az az adósság olyan, mint a polip, mentül jobban törlesztik, annál jobban nő). Akkor pedig az egész jövedelem megvolna, lehetne élni gond nélkül - egész holtig. - Azon túl pedig - nem következik semmi.
Hatékony volt az a méreg!
A gróf behívatta a titkárját, s elkezdett neki levelet diktálni. Hármat elrontott, míg a negyedikkel csakugyan meg volt elégedve. Kegyes volt találkozót adni Diadém úrnak, és még az éjjelre, miután holnap korán hivatalos körútra kell mennie.
Nem volt ugyan semmiféle körútra menetele, csak azért rendelte éjszakára a bankárt, hogy akkor sötét van, nem látják, ha idejön. Émelygett attól a gondolattól, hogy ennek az embernek a csizmái még egyszer az ő kastélya parkettjein csikorogjanak.
Hanem abban ugyan alaposan megcsalódott, mikor azt hitte, hogy ha ő Diadém urat éjszakára hívja meg a várába, hát akkor abból majd titkos találkozó lesz. Volt rá gondja a bankárnak, hogy felvonulása egészen feltűnő legyen. Négylovas előfogattal jött, minden ló nyakán csengővel, a hintó mellett lovas pandúrok nyargaltak, előtte pedig fáklyavivő tizenkét paraszt ügetett, akiket mind a szolgabírótól rekvirált, előmutatva neki a gróf meghívó levelét. Még akkor Temetvényi Ferdinánd olyan nagy hatalom volt, hogy mindent megtettek, amit csak óhajtásképpen elárult.
Ilyenformán egész fáklyásmenet volt Diadém úr éjszakai látogatása Temetvényi Ferdinánd kastélyában; csak a zene hiányzott hozzá, hogy teljes diadalmenet legyen.
Diadém úr, a gróffal találkozva, sietett annak a fintorgó ábrázatján mutatkozó kérdezősködéseket megelőzni.
- Rosszak az utak arra mifelénk, kegyelmes uram, az ember minden nyomon nyakát szegheti. Aztán meg az a sok csavargó zsivány itt az erdőkben. Hisz kegyelmes uram legjobban fogja azt tudni.
A kegyelmes uramnak mind a két tárgy olyan kellemetlen volt, hogy inkább nem beszélt róluk semmit.
- Térjünk egyenesen a tárgyra, uram, az én időm rövid. Hanem mielőtt hozzáfognánk, egyezzünk meg egy dologban. Ön olyan jól ismer engemet, mint én önt. Mindkettőnkre nézve tökéletesen idővesztegetés és haszontalan szópazarlás volna minden olyan frázis, amivel azt akarnók egyikünk a másikkal elhitetni, hogy valami önkényt jövő jóakarat kerített bennünket össze, ami viszonzásra vár. Tudjuk mind a ketten, hogy bennünket egy sokszorosan összebonyolódott balsors gubanca tart egymáshoz kötve, s mindkettőnknek érdekében áll ezt a gubancot szétfejteni, ha az nem megy, szétvagdalni. Azért tehát fogadjuk fel egymásnak, hogy az alatt az idő alatt, amit most együtt töltünk, félretesszük a diplomatát és a financier-t, s nem mondunk egymásnak egyebet, mint igazat, akármilyen keserű fog is az lenni.
- Ráállok, excellenciás uram.
- Akkor hagyjuk el legelőbb is a titulaturákat, mert az sem igaz. Én nem vagyok annak belső titkos tanácsosa, akinek ön éppen nem kommerzienratja. Hazugság minden cím. Beszéljünk úgy, mint két ember, aki párbajt vív minden tanúk nélkül, s a föltételek fölött egyezkedik.
- Nem bánom, uram.
- Tehát tessék helyet foglalni. - Kíván ön teázni vagy vacsorált már?
- Útközben a szeredásból és a pincetokból elláttam magamat: nem kívánok itt se enni, se inni.
- Tart tőle, hogy itt meg is mérgezhetnék?
- Óh, kérem...
- Csak ki az igazat!
- No, hát úgy van.
- Lássa ön, hogy megy ez már! Azonban, ha tetszik önnek, rágyújthat a saját szivarjára.
Temetvényi maga ment előre a jó példával, s szivarját szájába dugva, hanyatt veté magát az ottománra; amit Diadém úr azzal viszonzott, hogy ő meg a hintaszékbe dobta le magát, s ha a gróf a támlányra rakta föl a lábait, ő meg a két keze közé fogta a térdét, s úgy himbálta magát, - azután fútták egymás szeme közé a füstöt.
- Ön egy levelet írt hozzám - kezdé a gróf -, amit én eleinte fel sem akartam bontani, később azonban mást gondoltam, s ennek a következtében kérettem önt ide, hogy magyarázzuk ki egymás előtt magunkat.
- Én kezdjem?
- Nem. Én lövök előbb. - Én vagyok a kihívó. Nekünk, uram, mind a kettőnknek igen szépen sikerült az életünk célja, amit magunk elé kitűztünk, bárha különböző utakon. Egy vagyonára és nevére méltatlan fiatal embernek a tönkrejuttatása. Én bosszúból tettem ezt, ön spekulációból.
- Excellenc!
- Nos? Valami nem igazat mondtam? Jó! Ha félrelőttem, most önön a sor: lőjön vissza.
- Úgy tudom, hogy a spekuláció mind a kettőnk részéről megvolt.
- Talált a golyó! Köszönöm. Úgy van. Csakhogy én nem akartam a dolog genezisét ilyen messziről kezdeni. Ön arra figyelmeztet, hogy hiszen én is azt akartam, amit ön, ebből a két nagy uradalomból, ami valaha Bercsényi fejedelmi birtoka volt, egyet csinálni, én a leányom áldozata árán, házasság útján: egy bolondságáról híressé leendő új család számára; ön pedig egy kalandornő keze által, aki önnek is szeretője volt, egy pénztársulat számára, amely szédelgéseiről fog egykor híressé lenni. A bosszú csak akkor lépett föl nálam tényezőül, mikor a spekuláció el lett hibázva. Igazat mondtam?
- Igen.
- Most önön a sor.
- A kész tervet valóban én rontottam el.
- No, lám, milyen szépen megértjük egymást. Én azóta mindent elkövettem, hogy önökre nézve a létezést lehetetlenné tegyem itt ezen a földön. Volt hozzá hatalmam.
- Mi pedig mindent elkövettünk, hogy azt a ránk nézve oly veszedelmes hatalmat aláássuk.
- Sikerült-e?
- Azt majd megmondom a beszélgetésünk végén.
- Az én munkám sikerült. Az apátvári uradalom tönkrejutva. Gazdája a bolondokházába zárva, s az utolsó hitbizományi tőke annak a menhely igazgatóságának kiszolgáltatva; úgy, hogy ön és az a kalandornő még ehhez sem juthattak hozzá.
- Ez nem az ön műve volt, uram.
- Hát kié?
- Egy harmadik emberé, akiben sokszor elbotlottunk mind a ketten.
- Az is igaz. Most azután csak két elvitázhatatlan tény emelkedik egymással szemközt, az elsőbbség szomorú jogáért versengve: az, hogy mind a két uradalom, a temetvényi is, meg az apátvári is, a tönkrejutás szélén áll. Mi semmi összetörni valót nem hagyunk fenn egymásnak.
- Úgy van. Ezt aláírom.
- Most aztán így gondolkozik ön. Ez a vén Temetvényi nem sokáig viheti; de én is a feneket értem már, ideje, hogy együtt felmerüljünk a víz színére. Csináljunk együtt egy üzletet.
- Egészen úgy van.
- Egyesítsük a két ruinált uradalmat: egy darabban, az egy kis német hercegséggel felér, keressünk egy vevőtársaságot hozzá, s aztán csinálunk egy olyan kötést, ami mind a kettőnkre nézve kedvező lesz.
- Körülbelől így áll.
- Szabad öntől legelőbb is egyet kérdenem? Micsoda joga van önnek a maga részéről az apátvári uradalommal tetszése szerint rendelkezni? Még az, hogy az őrült birtokos gondnoka, erre nem hatalmazza fel. Annak még van egy fia is.
- Azt az apja kitagadta mindenből.
- Az ősi birtokból.
- A Reichsgesetzblatt szerint tehette.
- Azonban még egy leánya is van.
- Az pedig nekem eljegyzett mátkám.
A grófnak a szájából kiesett a szivar bámulatában.
- Micsoda? Az a gyermek? Hány esztendős?
- Valami tizennégy. Mire ez a dolog rendbe jő, lesz tizenöt, addig az angol szüzeknél marad nevelőben.
- S az anyja akaratából megy önhöz?
- Természetesen.
- S tud a gyermek erről valamit?
- Imád az engem.
- Herr Kommerzienrat!
- Igazán mondom. Bálványa vagyok. Menjünk tovább. Az apátvári uradalom eladását rendbe hozni az én gondom. Beszéljünk csak a temetvényi uradalomról.
- Ön engem itt e levélben azzal biztat, hogy lesz egy tőkepénzes társulat, amely elvállalja minden adósságomat, s azonfelül számomra azt a tiszta jövedelmet, amit jelenleg hajt az uradalom, életfogytiglan biztosítja. Mármost mondja meg ön az igazat: engemet akar-e ön megcsalni, vagy azt a társaságot?
- Uram!
- Nehéz kérdést adtam fel, ugye? Talán jobb lett volna így tennem fel: ,,mind a kettőt?". Tessék rá igazat mondani.
- Mondom azt. Egyiket sem.
- Van önnek tudomása arról, hogy mennyire mennek az én adósságaim?
- Van-e önnek?
- Most meg ön adott fel nekem olyan kérdést, amire nehéz igazat mondani. Ezt én magam sem tudom.
- No, hát én tudom. - Itt a lajstrom.
Ferdinánd gróf elbámult azon, amit maga előtt látott. Összes adósságainak pontos, részletes kimutatását. Ez nagy munka lehetett arra nézve, aki ezt mindenünnen egybegyűjtve összeállította. Hogy mélyen benn úszik, azt eddig is sejtette, de hogy ennyire, a szája széléig érjen a hullám, arról nem volt fogalma. Végigfutott a részleteken, nincs-e valami tévedés a dolgokban? Mind igazi adatok voltak azok. Sokról megfeledkezett ő ezek közül, nagyobb kölcsönökről, amikkel olyan előkelő uraknak tartozott, akik barátságból nyugodtan maradnak, bankároknak, akik befolyását igénybe veszik, s ezért a kamatokat is évről évre függni hagyják a fán; azután voltak ott mindenféle kifizetetlen tartozások megyei közmunkák fejében, amiket a vállalkozók nem mertek sürgetni, rettegve a hatalmas kormányközeg neheztelésétől; ezek most mind élő alakot öltöttek, s előtte álltak, mint egy rettenetes koponyapyramid; de nem levágott fejekből, hanem olyanokból, amik harapnak és esznek.
Szédült bele, mikor a végösszeget meglátta.
- Ez nagyon sok... - suttogá. Megállta az igazmondást.
- Az, hogy a tartozás sok, még nem volna baj - folytatá Diadém. - A nagyobb veszedelem az, hogy a passzíváknak fedezetül szolgáló aktívák értéke évről évre hanyatlik. Az intenzív gazdaságra évről évre kevesebb költség fordíttatik, annálfogva folyvást apad a bevétel is. Ellenben az improduktív kiadások egyre szaporodnak: az adó növekedik, s abban az arányban száll aritmetikai progresszióban az uradalmak értéke alább. Tapasztalhatta ön, kiknél kéz alatt tudakozódott, folyvást kisebb árakat kínáltak. Ha pedig kényszerített eladásra kerül egy nagy úri birtok, az éppen egyértelmű a tökéletes ruinával. Ebben az országban heverő tőkepénz nincs. A kótyavetyén pedig készpénzzel kell fizetni: ötödrész árban ütik el a kalapáccsal a legszebb birtokot.
- Ön tehát idegen tőkét remél erre a vásárra megnyerhetni.
- A tőke készen van; a szerződést bármikor meg lehet kötni.
- Az ön levelében jelzett föltételek alatt?
- Igen.
- S hogyan hiszi ön azt, hogy egy tőkepénzes, aki énutánam ebbe az uradalomba beül, azonfelül, hogy a vételárt azonnal átadja a hitelezőimnek, még nekem is egész nettó jövedelmét holtomig fizesse, s mindamellett a tőkepénzének a kamatjait is megkapja?
- Erre ugyan azt felelhetném, hogy az az ő dolga. Azonban hát itt most azért vagyunk, hogy minden igazat megmondjunk, ami iránt hozzánk kérdést intéznek. Tehát legelőször is, amit önnek évenkint fizetni ajánlkoznak, az csak átmeneti kiadás.
- Értem. Azt hiszik, hogy öreg ember vagyok már, nem sokáig élek. Azonban hát halálesetre spekulálni nem jó. Én már sok fiatal egyéniséget láttam magam előtt a gyászszekéren kivitetni. És sok fiatal vállalatot is.
- Ez is számításba van véve. S ha a fiatal emberek és a fiatal vállalatok nem vigyáznak az egészségükre, hát meghalnak, ez az ő dolguk. Az én konzorciumom azonban se nem fiatal, se nem beteg. - Régóta folytat hasonló vállalatokat Oroszországban, Lengyelországban, s jól érzi magát mellette. Legelőször is a konzorciumnák nincsenek nemes szenvedélyei, amik nagy vadaskertek fenntartásában, parkokban, palotákban, versenyparipákban lelik kedvtelésüket: a kiadások rovata egyszerre tetemesen megapad az új gazda kezében.
- Álljunk meg egy szóra - szólt közbe Ferdinánd gróf. - A nagy vadaskertek egyúttal rengeteg erdők, mi lesz azokból őrizés, továbbművelés nélkül? A palotákban vagy lakni kell valakinek, vagy omladékká lesznek; mit gondol ön?
- Nem féltem én az embereimet. Az erdők értékesítve lesznek, mint épületanyag, a nagy tömör épületeket meg igen könnyű lesz átalakítani gőzfűrészmalmokká, szeszfőző gyárakká. Lehet azoknak praktikus hasznát venni.
Ferdinánd gróf nagyot fohászkodott.
A temetvényi várfalakból fűrészmalom! A kápolnában szeszfőzőkazán az oltár helyén!
- Azután a vevő konzorcium nem fog egy egész légió ingyenélőt tartani drága fizetéssel, aki mind ezüstről eszik, s hintóban parádéz; az egész költséges gazdatiszti apparátus avult intézmény, lomtárba kerül.
Ferdinánd gróf nagyon elgondolkozott.
Egy egész serege az ő kenyerén élő hivatalnokoknak a szélnek eresztve! Némelyik együtt vénült meg vele, a legtöbbet ő neveltette, ő volt a keresztapja, bérmáló apja, násznagya: valamennyinek örök hivatala volt az ő uradalmában, lakásuk valóságos otthonná berendezve. Nem ismerték a nélkülözést soha, nem a sanyarúságot, megszokták, hogy urak legyenek. Most mindezeket kitenni az országútra: keressetek más bolondot! Menjetek koldulni vagy kapálni! Egy tollvonással száz meg száz embertől venni el a kenyeret, hajlékot, jövendőt!
- No, jól van... Hát ezeknek is, mint a gazdájuknak, alá is út, fel is út! De mégiscsak szükség van az ily kiterjedt uradalom kezeléséhez gazdatiszti személyzetre, s az más rendszer mellett még több pénzbe kerülhet, s hogy az experimentálás a nagy gazdaságokban milyen veszedelemmel jár, azt ön a saját kárából tapasztalhatta. Ez volt egyik oka az apátvári uradalom romlásának.
- Elismerem, hogy így van. Az én konzorciumom azonban nem szándékozik egyáltalában semmiféle gazdálkodási vállalatokba vágni a fejszéjét: neki megvan a saját rendszere, amit például Lengyelországban elég szép sikerrel alkalmazott.
- Miféle rendszer ez?
- Az egész uradalmat, az erdők kivételével, amikkel más cél lesz elérve, apróbb-nagyobb parcellákra felosztják, amiket azután sok évi törlesztésre megvesznek az olyan kisebb gazdák, akik maguk látnak a gazdaságuk után, s így mérsékelt részletfizetés mellett önálló birtokhoz jutnak, míg a konzorcium a vételárt ezúton legalább is megkétszerezi.
A főúr arca lángolt a dühtől. Felugrott a pamlagról, s az asztalra ütött a tenyerével.
- S azt hiszi ön, hogy én erre ráállok? Hogy én ebbe mind hidegvérrel beleegyezem? Hogy én az ősi várlakomból fűrészmalmot hagyok csináltatni, s a temetvényi címer helyébe gyárcégért üttetek fel? Hogy nekem a királyok szobrain akasszák fel szárítani az esettdög-bőröket? Hogy én engedem az én hűséges tiszteimet, cselédeimet gyermekeikkel, feleségeikkel együtt az utcára kiűzetni? s hogy én megbarátkozom valaha azzal a gondolattal, hogy azt a két Bercsényi-uradalmat, aminek egyesítése volt egész életem álma, egy bankárcsoport felossza ezer darabra, s árulja morzsánkint a világ minden rongyhadának! Hogy az ősi hatalmas családok helyett szerteszéjjel kurta nemesek, jöttment sehonnai idegenek, dohos parasztok, - még talán zsidók is! zsidók! batyus zsidók! települjenek le ezen a két uradalom földén! Nem! uram! Omoljon inkább össze mind a két uradalom, s temessen el mind a kettőnket romjai alá, így legyen egyesítve: egyesítve egy közös ruinává: de nem szétdarabolva ezer parcellára: hogy abban tót, német, paraszt, zsidó, bocskoros nemes üsse fel a vackát! Nem akarok többet hallani! Bánom, hogy eddig hallgattam, amit ön beszélt.
A gróf indulatosan járt alá s fel a puha virágos pokrócon. Diadém úr pedig új szivarra gyújtott a moderateurlámpánál, s megint visszaült a hintaszékbe, s fújta a füstöt a plafon felé.
Mikor a gróf kidühöngte magát, akkor igen higgadt kedéllyel azt mondá neki:
- A gróf úr rövidíti az életét az ilyen felgerjedéssel.
- Arra számítok, hogy rövid lesz! - viszonzá hevesen Temetvényi. - Hogy addig tart el, ameddig a büszkeségem. - De amíg élek, az fogok maradni, aki voltam és vagyok. Ha kinyújtóztatnak, akkor aztán nem kérdem, az út szélére dobják-e ki a koporsómat, hogy őseim kriptájában az új vevő törkölyöskádjainak helye legyen? De amíg lélegzetet tudok venni, amíg öt érzékemmel bírok, addig magamat e szent falak közül se kicsábíttatni, se kiriasztani nem engedem!
Diadém hidegvérrel tette rá a mutatóujját arra a szomorú lajstromra ott az asztalon.
- S mi fog történni ezekkel itt?
- Várni fognak! Addig fognak várni, amíg a halál azt nem fogja nekik mondani: ,,szabad!". A hullámat megrohanhatják, az élő testemet nem! - míg én e megyében, ez országrészben teljhatalmú úr vagyok, addig ezen a küszöbön csak esedezve léphet be valaki, s aki nekem kellemetlen, annak azt mondom ,,Jöjj máskor!". A kezem vas, amit megfogtam, azt nem eresztem! Ez Temetvényi Ferdinánd grófnak, a kerületi kormányzónak az utolsó szava önhöz, Herr Kommerzienrat!
E kevély mondásra Diadém úr a zsebébe nyúlt, kihúzott onnan egy darabka nyomtatványt, s azt sokrétűleg összehajtogatott állapotából szétbontogatta.
- Tehát ,,Excellenc"!
(Akik valaha nyomdai helyiségekben, szerkesztőségi irodákban megfordultak, már a külső formájáról ráismernének első tekintetre arra a hosszúkás papírszeletre, amelynek domborveretű üres háta már elárulja a kefelevonatot, a szélein mindenféle ákombákomok jelentik a korrektori cserkészet vadászati eredményét; az ilyen papírt reggelenkint rendesen a háziszolga veszi seprűje alá, mint hasznavehetetlen hulladékot; rendkívüli esetekben azonban az ilyen gyűrődött, festékmázolt papírszeleteket gondosan összegyűjtik, a kézirattal együtt egy göngyölegbe hengergetik, összekötik, borítékba teszik, a két végén lepecsételik, s ráírják veres betűkkel a napot, amelyen született és meghalt, s az ilyen klenódiumokkal a padlás tetejéig töltenek meg egy szobát. Ezek a hivatalos lapok korrektúrái. Valahány írnok, korrektor, betűszedő, gépész ezen a kulimászos papíroson rajtahagyta a hüvelykujja önlenyomatát, az mind szent esküvel és kriminális tüntetésektől való rettegéssel van kötelezve, semmit abból, mit a papíron meglátott, még élő szóval is tovább nem adni; - ami pedig egy ilyen papírlapnak az elsikkasztását illeti, az már éppen a hazaárulás kategóriájába esik. - Ezeket előrebocsátva, elképzelhető, mibe kerülhetett Diadém úrnak a bécsi hivatalos lap holnap reggel megjelenendő számából az első oldal korrektúráját tizennyolc órával hamarább megszerezni.)
Valóban az volt ez a gyűrt papír. A bécsi hivatalos lap holnapi számának első lapja korrektúrában.
- Tehát, excellenciás uram, kegyeskedjék csak egy pillantást vetni ebbe az ártatlan lapba! - mondá Diadém úr, iróniás alázattal nyújtva át az iratot Ferdinánd grófnak.
Könnyű volt megtalálni benne azt, ami rá nézve olvasni való volt, mert alá volt húzva veres irónnal.
,,Temetvényi Ferdinánd gróf a mai napon hivatalos állásától felmentetik."
Semmi egyéb, még csak az sem, hogy ,,saját kérelmére", annyi sem, hogy ,,hajlott kora és egészségi állapota iránti tekintetből", - még csak az az enyhítő vigasztalás sincs ott, hogy ,,érdemeinek és szolgálatainak elismerése mellett".
A gróf, mint az agyonlőtt ember, rogyott le a kerevetre.
Hogy ezt vele még csak előre nem is tudatták! Hogy senki sem akadt, aki figyelmeztesse, hogy előzze meg a lemondásával ily modorban való elbocsáttatását. Lehetséges ez? Vajon ott áll még a papíron? Mikor másodszor is belenézett a nyomtatványba, csakugyan nem látta azt a sort maga előtt - könnyeitől nem láthatta. - A szemek is megtartották, hogy kibeszéljék az igazat.
Nagy dolog az, mikor egy férfi könnyezik egy másik férfi előtt - egy gyűlölt ellenség előtt - egy nagy ember egy kicsiny ember előtt.
- Mivel érdemeltem ezt? - hörgé, összeszorított öklével szívéhez nyomva azt a haláladó papírlapot.
- Mondjunk egymásnak igazat, uram, ezen a keserves éjszakán - szólt Diadém a felülkerült ellenség diadalérzetével. - Ez nagyon jól meg volt érdemelve. Önt annyira elvakítá a bosszúállas szenvedélye, - hogy nem látta meg tőle, ami közvetlen közelében történik. Önt a gyűlölet mániája hamis csapásra vezette, s míg ön ott a maga vadját üldözé, itt engedte ásni a lába alatt a tűzaknákat. Ön egy őrültet kergetett keresztül-kasul a világon, akörül összpontosítá egész gyűlöletét; megtette azt egy veszedelmes összeesküvés vezérének, s mikor a rémséges lázadás kitört és leveretett, a kitörés az ön hibája volt, a leverés pedig másnak az érdeme: öné maradt a szégyen, - hogy egy bolondtól engedte magát bolonddá tétetni. Most aztán mindenki tudja, hogy akit ön főszemélynek tartott a komplottban, az egy elmeháborodott, aki a veszélyes célra szánt pénzről azt hitte, hogy az ön leányától kapja régi szeretete fejében, s aki ezt egy nevetséges merénylettel a világ köztudomásává tette. Az pedig, aki lelke volt ennek az összeesküvésnek, mindennap idejárt az ön kastélyába, s együtt pikétezett önnel, s mikor a terv nem sikerült, akkor megölte magát. Ez olyan blamázs önre nézve, uram, amilyen csak valaha magas állású férfit érhetett. A következményei nagyon jól meg vannak érdemelve. Ön kívánta, hogy ebben az órában igazat mondjunk egymásnak, én még csak bocsánatot sem tartozom ezért kérni, hogy azt teszem.
Temetvényi Ferdinánd felől ugyan beszélhetett Diadém amit akart, nem hallott ő abból semmit.
- Elcsaptak engem, mint egy kártevő cselédet! - dörmögé halkan maga elé.
- Gróf úr! Finita la comedia. - Mind a ketten feneket értünk. Most már csak az a kérdés, hogy akarjuk-e egymást összeszorítva tartani a víz alatt, míg mind a ketten megfulladunk, vagy engedjünk egyikünknek, aki úszni tud, hogy kimeneküljön a partra, s a másikat is kivonszolja magával?
- Mi van még hátra? - kérdé Temetvényi Ferdinánd elmélázva.
- Megélni holtig.
- Élni? És nem szeretni többé semmit! És senkit! Elveszteni mindent, és gyűlölni mindent, amit elvesztettünk.
- Én legalább azt tenném.
- Ön! Ön, aki megbukva nem lesz kisebb, - mint volt! Ön, akinek a becsültetés nem éltető levegő! - Ez a harc nagyon egyenlőtlen volt!
- Kiegyenlítheti a békekötés.
A gróf fogta a végzetes papírhasábot, s elszaggatta azt apró darabokra, - úgy hajította a kandallóba.
- Uram! Az a papiros, amit szét tetszett tépni, az én tulajdonom volt - mondá Diadém úr keserű tréfával.
- Megfizetek érte - mondá Ferdinánd gróf. - Holnap mindjárt vagy akármelyik napon, elhozhatja ön hozzám a jószágvásárló konzorcium megbízottját. Engedelmes eladót fognak találni bennem.
- Ez ügy tehát közöttünk be van fejezve.
- Tökéletesen. A két uradalom egy komplexumban eladható lesz, a kastélyokból csinálhatnak gyárakat, üvegházat, fűrészmalmot. A gazdatiszteket elűzhetik a világba. Lovakat a csiszárnak, bútorokat a zsibárusnak, ékszereket az antikváriusnak kótyavetyére bocsáthatnak. Erdőt, parkot kivághatnak. Rákóczi, Bercsényi, Illésházy emlékezetes iharfáiból deszkát, lécet fűrészelhetnek. A sok ócska márvány emlékkőből meszet égethetnek. Betelepíthetik az egész vidéket Sem, Cham és Jáfet minden ivadékaival! Én eltagadom, hogy voltam, s feledni fogom, hogy vagyok. - Az ön gondja ezt az üzletet elintézni.
- S ezzel már be van fejezve az értekezésünk. Kívánja a gróf, hogy most azonnal visszatérjek, ahonnan jöttem?
- Világért sem. Ön itthon van. Tegye magát kényelembe. Itt e mellékszobában a vetett ágy. Lefekhetik és alhatik, amíg fáradságát kipiheni. Mikor hívni akar valakit, a csengettyűvel jelt adhat. Rendelkezésére fog állni a háznál mindenki. Jó éjt.
Azzal felvette az egyik gyertyatartót az asztalról, s kifelé indult a szobájából.
- És ön, gróf úr? - kérdé Diadém.
Temetvényi Ferdinánd hideg megvetéssel tekinte rá, s válaszul csak annyit mondott neki:
- Jó éjt.
Ott hagyta Diadémot a dolgozószobájában, és eltávozott.
A bankár nem várt több felszólítást; ahogy utasítva volt, a mellékszobában felkereste a vetett ágyat, levetkőzött, és lefeküdt.
Az Temetvényi Ferdinándnak a saját ágya volt. Az az ágy, amire olyan kényes volt a főúr, hogy akárhová utazott, annak a vánkosait és a szarvasbőr takaróját mindenütt magával vitte, nehogy olyan készségre kelljen lepihennie, amelyen valaki más feküdt valaha.
Jó volt az most Diadém úrnak. Késő reggelig is aludt rajta.
Mikor fölébredve csöngetett a komornyiknak, s az már a kész reggelivel lépett be hozzá, azt kérdé a feszesre kivasalt, simára borotvált úri cselédtől:
- Hát a gróf úr fölkelt-e már?
- Nem szolgálhatok vele.
- Hát nem ön szolgál fel őexcellenciájánál?
- Őexcellenciája nem aludt a kastélyban; az éjjel átköltözött a vendégfogadóba, ott nyittatott magának ,,egy" szobát, s visszaküldte a hajdúját is: a korcsmáros pincérje és szobaleánya teljesítik körülötte a szolgálatot.
... Temetvényi Ferdinánd nem fog többé őseinek kísérteteivel egy födél alatt aludni.









Jókai Mór: Akik kétszer halnak meg


Exodus
Temetvényi Ferdinánd aztán ki nem jött többé abból a vendéglői szobából, amelyikbe beszállásolta magát, ott várta be a dolgok lefolyását. Diadém úr ellenben ott maradt a várkastélyban, s onnan intézte az ügykezelést. Minden reggel és este eljött híven értesíteni a grófot a fejlemények felől. Az egész ügy a legkedvezőbb folyamatban van, a konzorcium igen kuláns, a föltételek a legkedvezőbbek, a gróf meg lehet velük elégedve. Az ő jövendője fényesen biztosítva van.
Ferdinánd gróf nagyszerű volt az önzésében. Szerette ugyan azt sértett büszkeségnek, világgyűlöletnek nevezni. Szeretett gyönyörködni abban a gondolatban, hogy amidőn ő semmivé lesz, vele együtt száz meg száz család lát egyszerre keserves, sanyarú napokat. Olyan lesz a bukása, mint mikor a félezred éves szálfa kidől a gyökeréből, s estében végigzúzza az egész pagonyt.
Onnan a vendéglő ablakából sorban végig lehetett látni a tiszti lakokon, amikben az ő uradalmi hivatalnokai laktak. A gróf a lezárt redőnyök mögül keserű kedvteléssel kémlelt végig az átellenbeni házakon, mi történik azokon belül. Megtudták-e már azoknak a lakói, hogy az uradalom el van adva, hogy ők földönfutókká lettek? Semmi külső jel sem mutatta a változást. A tiszti lakok kapuin csak úgy jártak ki és be a hintók, mint azelőtt; a felpiperézett hölgyek sétáltak a fasorok alatt, s a nyitott ablakon át kihangzott a zongoraszó és énekhang. Különösen csodálkozott a gróf azon, hogy a veszélyt érző urak maguk nem kísértik meg, hogy őt felkeressék. Az ugyan hasztalan igyekezet volna, mert őnála zárt ajtót találnának - és még inkább zárt szívet; de mégis tudná, hogy kívánnak tőle valamit, amit el lehet utasítani.
Addig még tudta őket szánni, amíg az a nehéz csapás nem érte kevély lelkét; de amióta őt magát oly kegyelet nélkül elvetették, elégtétel volt megalázott dölyfének, hogy mások is ki lesznek taszítva a hideg, közönyös világba. Szenvedjenek ők is! Az apró emberek! - Mi a kicsiny embernek ínsége? Vízbe esett hangya. Egy fűszál kimenti. De a nagy ember ínsége partra dobott cethal. Ki adhatja annak vissza a tengert?
Mikor kezdik hát már rá azt a sírást? Kórusban, ensemble! Mikor kezdik el a kivándorlást? Processióban, átkozódva en débandade!
Egy szép reggel azután látta a vendéglői szögletszoba ablakából, hogy a házakat feldíszítik koszorúkkal, fenyőfüzérekkel, s a várba felvivő úton diadalkaput emelnek, aminek homlokzatán messzevirító bazsarózsákból rakják ki ezt a szót: ,,Willkommen!".
Diadém úr meghozta a felvilágosítást a főúrnak.
- Ma érkeznek meg a konzorcium teljhatalmú megbízottai a szerződést aláírni, az adás-vevést végrehajtani s egyúttal a birtokot átvenni.
- S az én gazdatisztjeim ennek örülnek olyan nagyon?
- No, igen.
- Talán gondoskodott a sorsukról a konzorcium?
- Annál okosabbat tudott tenni. Mint említém, a társulat az uradalmat parcellázni fogja. A gazdatisztek mindannyian igen kedvező föltételek mellett vállalkoznak egyes jószágdarabok megvételére, s ekképp ők kezelő tisztekből birtokos urakká válnak, zsellérekből háziurak lesznek, s azontúl csak saját szorgalmuktól és ügyességüktől függ, hogy tisztességesen megéljenek.
Ez már elviselhetlen volt a grófra nézve. Tehát még csak siratni sem fogják, mikor elmúlik erről a földről. Elfeledik, mikor semmivé lesz. Semmivel sem emlegetik meg, még csak azzal sem, hogy megátkozzák. Elmehet, meghalhat; senkit sem tesz vele szerencsétlenné. Úgy omlik össze, mint a reves fa; pudva, targally szúőrledék-halommá, amit rögtön befut a szederinda. Nem fáj az, ami neki fáj, senkinek ezen a világon. Sem egy szék, sem egy szív nem marad üresen, mikor ő eltávozik belőle. A ,,Willkommen!" bazsarózsái amilyen őszinte örömmel kiáltják az érkező új gazdáknak ,,Hozott Isten", éppen úgy mondjak az eltávozónak: ,,Menj Isten hírével!".
- Hol parancsolja a gróf, hogy a meghatalmazottak találkozzanak?
- Akárhol, csak a várkastélyban nem.
- Márpedig itt a vendéglőben nem lehet ez ünnepélyes ténynek végbemenni.
- Tudom. Annak ott kell megtörténni a helyszínén, hogy az eladó birtokos a vásárlónak a szimbolisztikus hantot a kezébe adhassa. Azért igen jó hely lesz erre a várkertben levő nagy palakő asztal, a vén borókafa alatt; ott elvégezhetünk mindent.
- S hogyan rendelkezett a gróf a várkastélyban levő értékes ingóságok iránt?
- El kell mindent árverezni.
- A nagy családi képekre nézve?
- Lesznek zsibárusok, akik megveszik, a rámák kedvéért.
- Hát a családi oklevéltár?
- Sajtost kell hivatni: fontszámra elviheti.
- Semmi emléket sem akar magával vinni a gróf?
- Semmit, semmit! Ami senkinek sem kell, dobják a szemétre!
- Jól van. Amint a küldöttek megérkeznek, ide fogok sietni.
- Rendelkezésükre állok.
Azt pedig, mikor azok megérkeztek, megtudhatta a gróf a nagy mozsárdurrogásból, ami örvendetes jövetelüket híresztelé, meg a nagy muzsikaszóból, a nép vivátozásából s a bandérium robogásából. Volt ott parádé annyi, akár egy főispáni installációnál.
Kíváncsian nézte végig a redőnyös ablakból az egész ceremóniát.
Ugyanazok az emberek, akik annyi ünnepélyes alkalommal az ő hintaja fölhágójánál kalaplevéve görnyedeztek, s reszkettették a levegőt magasztaló frázisokkal, hajlongtak most az idegen alakok előtt, és harsogtatták talán ugyanazon frázisokat.
S hogy töri magát a tovagördülő hintók után ez a nép! Apraja-nagyja. - Jó ennek minden, ami új.
A várkastélyban valószínűleg a volt jószágigazgató fogadja az új gazdák képviselőit. Míg azok az útiköntösből átöltöznek, jó idő telik bele.
Csak már elmúlnék ez a nap!
Türelmetlenül várta, hogy Diadém úr érte jöjjön.
Végre elégördült annak a hintaja. A bankár egész díszben volt öltözve, fehér nyakravalóval, fekete frakkban. A gróf nem cserélte fel a vadászzekéjét; abban jelent meg a nehéz szertartáson.
Vártak már a virginiai borókafa pagonyában.
Ez volt kedvenc tanyája utolsó ősének. Abba a nagy palakő asztalba valamennyi szép asszonynak a neve be van karcolva, akivel a főúr valaha ez asztalnál mariage-t játszott. Nagy szerencséje volt ennél a játéknál: nem a kártyában, hanem az asszonyokban.
Az utolsó játszmát játsszák most rajta. Drága játszma!
Milliókat és milliókat számlálnak le - csupa francia louis d'orokban a természetes palakőre. Ugyanazokhoz az eladó birtokos csak az ujjai hegyét érinti, annak a jeléül, hogy átvette. A háta mögött ott állnak az általános hitelezőbank megbízottai, s beseprik az aranytekercseket a ,,tömeg" számára.
Aztán, - volt: - nincs...
Az asztal üresen marad.
A szerződést aláírják, az eladó és vevők, két példányban. Azután aláírják a meghívott tanúk és szomszédok.
Ferdinánd gróf az arcaikra sem néz azoknak, akik a tollat egymás kezéből szedik ki, hogy neveiket odakacskaringózzák. Bizonyosan ismerősökre találna közöttük.
Mikor a szerződésre mind alá vannak írva a nevek, be is kellene azokat porozni. Diadém úr felvesz az útról egy csipetet abból a finom fehér kvarchomokból, amit messze vidékről hoztak ide az utakra, s azzal porozza be a nedves írást.
Akkor aztán Temetvényi Ferdinánd lehajol a földre, s felvéve egy kis fekete hantocskát, kezébe adja azt a vevőtársaság meghatalmazottjának.
Consummatum est...
A felhők árnyéka fut végig a napsütötte mezőkön.
Ez a felhőárny a Temetvényi név.
A gróf nem lát maga előtt egyebet, mint azt a nagy palakő táblát, meg a keze alá adott okiratokat.
Egy nagy gránátalmafa hajlik oda a természetes íróasztal fölé. (Üvegfödél alatt teleltetett növény.) Egy piros virág odahull róla éppen a keze alá. Valami más kéz elveszi azt onnan, s ő látja, hogy valami idegen ember azt a gomblyukába tűzi. Ez már annak az idegen embernek a tulajdona. A nevét nem tudja, kinek hívják. Hallja fél füllel, hogy a háta mögött arról beszélnek, hogyan lehetne ezt a gránátalmafát innen Bécsbe felvitetni, mert itt nem tartanak a számára kertészt, üvegházat.
Azután még egy pótszerződés is van; de azt már hosszú idővesztegetés volna átnézni. Az ingó-bingók sorsáról intézkednek abban. Mindenről gondoskodva lett tisztességesen. Vannak műértő vásárlók, akik nagyban összevesznek mindent, tizedrész árban. A kiköltöző ráhagyja: nem törődik vele. Még arra sem skrupulózus, hogy vajon az a valaki, aki a remek faragványú Szűz Mária-szobrot megveszi, mely előtt valamikor Pálma grófnő oly kétségbeesetten térdelt imádkozva, - nem semita ivadék-e? Csak egyszer dobban nagyot a szíve, mikor egy eléje tolt írás alatt ezt a nevet pillantja meg: ,,Illavay". Erre mégis széttekint maga körül.
Ott látja azt az alakot a nagy borókafához támaszkodva.
Ez az egy még fáj neki. Szeretne keserű lenni.
- Ah, eljött a jóslata végében gyönyörködni! - szól hozzá (magyarul: a többi urak ezt nem értik). - Úgy volt, nemde? Hogy ön ráütött a tenyerével arra a kőre, s azt mondta: ,,Húsz év múlva ez a kő sem lesz az önöké többé!". S még csak a tizenötödik járja! Hozta Isten.
Illavay még csak a vállát sem vette el a faderékról, amelyhez támaszkodott, csak úgy dörmögött vissza.
- Ha olvasná a gróf úr az iratot, amit a kezében tart, megtudná, hogy miért jöttem ide.
A gróf végigfutott az iraton: ironikus mosoly fintorítá el arcát.
- Aha! Ön megveszi a Temetvényi család ősi képeit, rámástól, nehogy a bécsi zsibvásárra kerüljenek. Ez derék nagylelkűség öntől. Hanem hát, édes barátom, ezek a képek sokkal magasbbak, semhogy az ön lakházának szobáiban elférjenek. Inkabb vágasson el belőlük, minthogy stukatúrt töressen miattuk.
- Nem magamnak vásárlom össze e képeket, gróf úr, hanem megbízásból egy úrhölgy számára, aki el akarja azokat tenni egy olyan csendes helyre, ahol nem fogja őket többé háborgatni senki.
- Ahá! A pozsonyi bezárt kapujú ház fogadja be őket! Ahová csak a kéményen át mehetnek be a látogatók. Annak a falai lesznek feldíszítve velük. Az élő kísértet együtt akar lenni a festett kísértetekkel. Jó társaságban lesznek együtt. No, lássa, ez nekem is eszembe juthatott volna. Úgy látszik, hogy a halottaknak jobb emlékezőtehetségük van, mint az élőknek. Szívesen odaadnám neki valamennyit ajándékba; de a bukott embernek nem szabad többé elajándékozni semmit. - Nézzük csak: micsoda árt ígérnek önök e klenódiumokért? Ah, hisz ez egész műértőleg van felbecsülve! Valóban szép kis összeg! Tán még felül is múlja azt, amibe hajdan a megrendelőknek került. - Aláírom, hogyne írnám? Ilyen jó vásárlóm nem akadt a földi lények között, mint ez a földöntúli. Hanem egyet ajánlok önnek, s ha lehet, fogadja el. Ne fizessék ki önök nekem ezt az összeget, most, hanem tartsák ott maguknál, és azt majd mikor évek múlva (mert mi sokáig fogunk élni: mi, élő halottak) nekem nem lesz már semmim a földön, mikor ez az úri társaság, amely itt most ezt a birtokot megvásárolja, maga is tönkre fog menni, s ezek a vígan pezsgőző urak mind egytül egyig vagy főbe lövik magukat, vagy Amerikába szöknek, vagy a börtönbe kerülnek, s az én életjáradékomat nem lesz aki fizesse; hát akkor, nehogy koldulni legyek kénytelen, majd apródonkint adogassák ki a számomra a pozsonyi bezárt ház ablakán az őseim képeinek az árát. Helyesli ön? Elfogadja? Igen! No, látja, hát ugye, hogy milyen elővigyázó, okos ember lett belőlem?
Illavay szomorúan fordította félre a fejét, s nem felelt neki semmit. A francia urak azt hitték, hogy alkudoznak egymással.
- Még egyet, édes barátom - szólt a gróf Illavayhoz. - Valahol, az egyik bezárt folyosó hátterében fog ön találni egy rámában levő férfiarcképet, aminek az arcát bajos dolog már megismerni. Valaki, úgy látszik, Flóber-féle szalonpisztollyal célba lövöldözött erre a képre, olyan az már, mint a rosta. Ki ne dobassa ön ezt a szemétre. Ön és még valaki emlékezni fognak arra, hogy miféle alak volt ez valaha, s ki fogják találni, hogy az, aki ezt így keresztül-kasul lyuggatta, milyen poklot viselt a szívében.
De még ezt is olyan csendesen, oly változatlan arccal mondta, hogy az idegenek nem sejthették miről van szó. Egy ereklyéről. Ezzel aztán sietett elintézni az ügyet a konzorcium küldötteivel.
Minden annak rendi szerint be lett fejezve. A hitelezők nagyja is ki lett elégítve.
Ami még javára maradt a grófnak, az csekkekben átadatott neki. - Tekintélyes összeg volt. - Ahogy vesszük. - Kicsiny embernek kapitális, nagy embernek koldusfillér. - Eltette a tárcájába.
Most aztán el innen! Amilyen gyorsan csak a postalovak nyargalhatnak! Könnyű lesz az utazása, semmit se visz innen magával.
Hanem egy kis véletlen megakadályozta a gyors menekülést. Egy nagy zivatar jött, felhőszakadással, mely ott rekesztette a vendéglői szobában. Ott kellett végigvirrasztania az utolsó éjszakát. Sötét volt, s a zápor zuhogott egész hajnalig. Gondolni sem lehetett az elutazásra.
Csak a reggel szabadította fel e kínos fogságból.
Amint a postakocsi megérkezett, sietett menekülni innen. Az éjjeli zápor mind pocsokká tette a diadalkapuk koszorúit, a falakra fűzött girlandokat, a nevek le voltak mosva, a zászlók színei szennyesen összeolvadva; a tegnapi dicsőségből nem maradt csak rongy és piszok.
A lovak lábai csülökig gázoltak a habarékban, amin felül úszott a diadalmenet elé hintett virág.
Temetvényi gróf ki sem nézett a fedett hintóból.
Jól tudta, hogy ha korán reggel elindul Gargóvárról, késő délig sebes vágtatva folyvást a Temetvényi uradalom országútján halad végig. Az útféli vendéglő, ahol délre meg kell szállni, az a határ.
Ő még itt sem száll le a kocsiból, csak onnan tekint egy pillanatra vissza.
Az ősi temetvényi várrom még jól látszik a távolban, mint egy óriási kőkorona egy alvó király koponyáján.
Nincs már semmi közük egymáshoz.
Eszébe jut, hogy van még valami, ami megmaradt belőle. Kiveszi zsebéből azt a szerződést. - Igen, azon vannak az aláírt nevek beporzózva azzal a kvarchomokkal ottan. Ez a nehány szem homok még az övé. A dicsőséges kiskirályságból: az ősök hatalmából, dicsőségéből. Egy csipet homok. - Lesepri azt is onnan, s elfújja a szélbe. - Ennyit se vigyen belőle magával!
S aztán ki ebből az országból, amíg egy hegyet látni belőle! Más száműzött visz magával egy édes fájdalmat, amitől kínzatni boldogság: a haza szeretetét, - ez viszi magával a keserű gyönyört, amelyben kéjelegni pokol: a haza iránti gyűlöletét.
Mi van még hátra? Ki nem halt még meg azok közül, akiknek nem elég egyszer meghalni?
Egy egész korszakot láttunk meghalni, a maga nagy embereivel. Államférfiúi óriások, akik három lépéssel átléptek egy országot. Most szépen el vannak temetve, nagyhangzású, semmi hatású hivatalok kriptáiba, s honnan ha föl is járnak néha, hímzett egyenruhás kísértetekül, senki sem látja meg őket. Néha még csörömpölnek is. Senki sem fél tőlük.
Meghaltak a nagy hódításra alakult pénztársulatok, amik az országok átalakítására akartak vállalkozni. A Temetvényi uradalom konzorciuma szétfoszlott a levegőben. Ínséges évek, rossz számítás, könnyelműség a kis embereket is koldusbotra juttatta: elmentek lefeküdni. Utánuk dőltek a nagyok. A Temetvényi-Opatovszky uradalom azóta harmadik kezére került: és azon sem fog megmaradni sokáig.
Azok a hegyek és várromok még egyre futnak egymás alól: nem akarnak együtt maradni.
Meghalt a két nagy család megrontó démona is: Diadém. A hírlapok közlék a nagy ,,krach" után, hogy a Gmundeni-tóba ölte magát. Ott találták a kalapját és tárcáját a tóparton; ő maga búcsút vett a világtól. Ez is csak egyszer halt még meg. Ott él még valahol Dél-Amerikában, s tanítja a jenkiket szolíd üzletekre.
A szép asszony, Atalanta szép leányával a legcifrább két halott. Mikor egy életet elkoptatnak, azt eltemetik, hozzákezdenek a másikhoz, más név alatt. Ahol rájuk ismer valaki, ott mindjárt meghalnak, s mennek máshová újra föltámadni. Ki tudja: hányszor lesznek eltemetve.
Ellenkező halalnemet választott Koczur barátunk. Ő csak a hazáért hal meg, minden évben egyszer. A választások alatt kortesvezér: ez az életmódja. Az egyik turnusban meghal mint kormánypárti, föltámad mint ellenzéki, a másikban megint a másik hemiszfériumon múlik ki a hazáért, s az ellenlábasok között támad föl. Ez viszi legtöbbre.
Halva jár-kel a fényes napvilágon a Felföld kiskirálya, az egykor oly hatalmas Temetvényi gróf. Nagy baj, hogy tovább tartott az élet, mint az életjáradék. A nagy konzorcium megbukásával az ő szerződését is elvitte az árvíz. Most az ősei arcképeinek az árából él, akik a pozsonyi csendes házból küldözik neki végadományaikat. A halottak a halottnak.
Ott van bezárkózva egyedül a legszomorúbb halott, aki soha embert, élő állatot, szabad eget, zöld növényt nem lát maga körül, aki hírlapot, levelet el nem olvas.
Csak azt számlálgatja, hogy mennyire megszaporodott már a pénze. Mire gyűjti azt? Minek az neki? Az élő halottnak álmai vannak, amiket következetesen sző, fon odább. Azt mondja az álma, hogy egy másik élő halottnak van egy fia, akit pártul fogott az az ember, aki az egyedüli élő rá nézve ezen a világon. Amaz ember ennek a fiúnak fogja hagyni örökségbe a lelkét, jellemét, tudományát - és a szegénységét. - Annak az embernek van egy leánya is. Talán szép, talán nem az: de bizonyosan jó. A két gyermek szeretni fogja egymást. Sok szenvedés lesz annak a vége. Minden csapás utoléri őket. Mert a sors üldöző keze azokat keresi fel, akik nagyon szeretnek és nagyon jók. Hadd szenvedjenek! Az a tisztítótűz. Abban tanulják meg egymást még jobban szeretni. A boldogság támasztja fel az emberek szívében a kevélység, a hűtelenség ördögeit. A nyomor neveli a hű nőket, a jó családapákat. Hadd küzdjenek, hadd nyomorogjanak, amíg fiatalok. Az ifjúságnak adatott a szeretet, s az mindent kipótol. Majd ha aztán meg lesznek edzve vihartól, szenvedéstől: akkor hadd tudják meg egy gyászjelentésből, hogy élt valahol a föld kőfalai között egy ismeretlen lény, aki csak azon gondolkozott, hogy napról napra az ő számukra szaporítson kincseket. Akkor aztán éljék világukat!... Hanem odáig még nagy idő van! Mert a halottak sokáig élnek.
Még annyi gondja sincs a döblingi palota halottjának. Az atyai legátum jótékony intézkedése folytán neki külön kriptája van, s mindennap megkapja mindazt, ami egy halottnak egészségére válik. Itt nem üldözi senki, s lehet kedve szerint bolond, senki sem szólja meg érte: a bolondokháza ez. Étvágya kitűnő. Könyveket is olvas, amiben sajátszerű metódust követ: amint egy lapot elolvasott, azt kiszakítja a könyvből, mire végigolvasta, csak a táblája van.
A hold szarvának az utolsó fényszikrája is letűnt a láthatár alá. Halottak országa ez már! Halottaké, kik nem a föltámadásra várnak, hanem arra, hogy még egyszer valamikor igazán meghalhassanak.




