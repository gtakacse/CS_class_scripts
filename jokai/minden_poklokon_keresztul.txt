




Jókai Mór: Minden poklokon keresztül


Jegyzet
Előrebocsátom, hogy ez nem valami költött mese; mert ha az volna, vakmerőnek kellene neveznünk azt a képzeletet, mely ilyenre vetemedett; hanem valóságos igaz történet, melynek krónikai vázlata kéziratban megtalálható zsombori evangélikus lelkész, Rozsondai László úrnál, Orbán Balázs tudós történetírónk bizonysága szerint; - az akkori korszak rajzolásához való adatok is a valóságból vannak véve, a leghitelesebb kútfők nyomán; - és így minden kételkedés nélkül olvashatja azt mindenki, s ha némely eseményt rendkívülinek fog benne találni, magyarázza meg neki azt a rendkívüli idők szelleme.









Jókai Mór: Minden poklokon keresztül


Zsombor vára
Az erdélyi ,,Királyföld" határán egy gúla alakú hegy tetején áll Zsombor vára; aminek hovatartozása felett örök időktől fogva sok vita volt. A szászok azt vitatták, hogy őhozzájuk tartozik mint Kőhalomszék határvára, a székelyek szintén a magukénak állították; a vár maga is hol ide, hol amoda költözött aszerint, amint a vár birtokosa az erdélyi vajdával jó barátságban, vagy ellenségeskedésben élt, de egyszer megtörtént vele az a csoda, hogy még a szászszéknek a fővárát is elhozta magával a székely földre: Kőhalom várát, amit ők ,,Reps"-nek neveznek, a rómaiak pedig hajdan ,,Romadivum"-nak hívtak. Hogy ez mint történhetett meg, az ebben a mi történetünkben érthetővé lesz téve.
Zsombor várát a tizenharmadik század második tizedében Lebée László székely gróf bírta. A székelyeknél ugyan csak ,,pimór"-oknak hívták az előkelő várurakat; hanem Lebée László akként jutott a grófsághoz, hogy ő is egyike volt annak a száz székely testőrnek, akik Visegrádon a király mellett voltak, s Gertrud királyné idejében jó dali táncos volt: akkor kapta ezt a címet, több más korabeli leventékkel együtt. Gertrud királyné siralmas esete után aztán hazajött Lebée László is Erdélybe, itt megházasodott, elvette Homoród-Szent-Mártonról a gazdag Tompa Márton leányát, akivel sok világi kincset kapott; de a minden kincsnél és vagyonnál drágábbat e megbecsülhetetlen jó nőnek szívében, akinek történetéhez hasonlót nem egyhamar hall az ember. A nőt Máriának hívták: árva leány volt, apja, anyja korán elhalt, az öccsét is, Annát odavette magához a férje várába, ahol mindenben bősége volt.









Jókai Mór: Minden poklokon keresztül


Ami egy asszonynak legnagyobb panasza
Már több mint két esztendeje volt férjnél Mária, és az ég még mindig nem áldotta meg gyermekkel, ami nagyon búsította. Megkísértett mindent, amihez az ilyen gyász esetén tisztességes nők folyamodni szoktak, (mert valóban éppen olyan gyász az, mikor valaki, akit nagyon szeretnének, nem születik, mint mikor valaki, akit nagyon szeretnek, meghal). Szent fogadásokat tett, elment búcsúra gyalog a csodatevő Boldogasszony-képhez, arany klenodiumokat tett le az oltárra, sőt saját kezével hímzett egy oltárszőnyeget a Szűzanya képével, de az mind nem használt; már a javasasszonyokhoz is folyamodott, s ámbár annyira nem hagyta rábeszéltetni magát, hogy bájitallal, kenőcsökkel tegyen kísérletet, amiket tilt a jó erkölcs; de az ártatlanabb babonákat nem hagyta megkísértetlen, amik arra vannak kigondolva, hogy a nő mi módon nyerje meg a maga urának igaz szeretetét. Hogy ennek annyiféle babonája van, az mind csak azt bizonyítja, hogy mi sokat kellett a szegény nőknek szenvedniük világteremtése óta ebben az egy dologban!
A szegény úrasszony eközben azzal áltatta a szívét, hogy ha valami várbeli asszonyának volt kisgyermeke, azt vette magához, hogy legyen, akit gügyögtessen, akinek a gagyogását hallja, s akit utánahordjanak, hogy azt hihesse valaki, az övé.
Egyszer aztán egy vajákos asszony azt mondta neki, hogy ,,végy magadnak tükröt" - mivelhogy abban az időben a székely asszonyok nem használtak tükröt, azt tartva, hogy nem jó abban nézegetni az asszonyembernek a saját orcáját: mert amíg szép, addig csak hivalkodóvá teszi a tükörbe tekintés, ha pedig egyszer elkezdi a szépségét veszteni, akkor meg csak bánatot okoz neki. Azért jobb azt nem hozni a házba. Mária most aztán kérte az urát, hogy hozasson neki egy tükröt, amit az szívesen meg is tett. A tükör aztán azt mondta neki: ,,Szép vagy! Szép vagy! De mégsem olyan szép, mint az öcséd, a szép Anna." - De még ebből nem értett semmit.
Végre elmondta a lelki fájdalmát a gyóntató atyjának, hogy talán valami bűnéért látogatja ekképpen az Isten.
A gyóntató atya bölcs férfiú volt, s azt a tanácsot adta Máriának, hogy ,,add férjhez az öcsédet, Annát".
És Mária még ebből sem értette meg a titkot, aminek a sejtelméhez hiányzott a lelkéből minden fogalom.
De azért szentírásnak vette a gyóntató atya tanácsát, s rajta volt, hogy az öccsét, Annát minél előbb konty alá kerítse. Ne mondja aztán a tükör, hogy ,,van náladnál szebb is a háznál".









Jókai Mór: Minden poklokon keresztül


A derék szász Henning Brüniszkáld lovag
Nem is kelle pedig messze menni az alkalmas vőlegény keresésével. Ott volt a szomszéd Kőhalom ura, gróf Henning Brüniszkáld lovag, aki gyakran átjárt Zsombor várba, s sólymot, agarat hordott ajándékba Anna leányasszonynak, jóindulatja jeléül. Az nem is titkolta, hogy Annát szeretné elvenni: csak neki adnák. S a szász gróf szép deli levente volt, sűrű, világosszőke hajjal, nagy, őszinte, szép kék szemekkel, piros, derült arcával s bajvívó termetével. Vitézi tornában is tört már lándzsát Anna tiszteletére, s az ő szalagját viselte a kalapja mellett. És amellett olyan jó fiú volt, mint a falat kenyér: mindenre készen állt, amit csak kívántak tőle; ha azt mondták neki, hogy ugrasson be lóháton a jégzajos folyóba, megtette, s ha azt mondták neki, hogy üljön le a porba a kis gyerekekkel pitykövet játszani, hát azt is megtette. Pedig sok ilyen próbát ki kellett neki állani az ő jó barátjától, Lebée Lászlótól, akivel együtt gárdistáskodtak Visegrádon, az udvarnál. Mikor megkérte tőle Anna kezét, azt mondta neki Lebée László: ,,Előbb tanulj meg magyarul, ha egy év alatt megtanulsz: neked adom." Az udvarnál nem tanulhatta azt meg Brüniszkáld, hanem lement a faluba, s ott megtanult magyarul két hónap alatt. Akkor megint azt mondta neki Lebée László: ,,Hja, édes játom, te székely leányt nem vehetsz el, mert te idegen vagy, s székely leányt idegenhez nem adunk; mert a mi törvényünk az, hogy az idegennel nősült székely nő minden vagyonát elveszti. Ha az Annát el akarod venni, előbb légy székellyé."
Brüniszkáld még erre is ráállt. Pedig az nem ment országbontás nélkül. Neki előbb ki kellett jelentenie, hogy a maga várával, Kőhalommal átlép a székely Udvarhelyszék területébe. Emiatt az egész szászság majd megölte; a szebeni szász gróf égre-földre protestált az átszökés ellen: fenyegette, hogy ostromot visz rá; de Brüniszkáld azzal mind nem törődött: olyan jó fiú volt, minden bosszúságot eltűrt, mégis beállt székelynek, s be hagyta a szőke haját fonni három üstökbe, gyöngyös szalagok közé, ahogy akkor a székelyek viselték.
Ennél erősebb próbára csakugyan nem lehetett már állítani a derék szász ifjút, annálfogva nem maradt hátra más Lebée Lászlónak, mint hogy kitűzze a menyegző napját, amikor aztán csakugyan oda kell adni az Annát a derék Brüniszkáldnak.
És ennek a napnak úgy örült előre - nem a menyasszony -, hanem a nénje, Mária. Valami szent sugallat azt mondá neki, hogy ettől a naptól kezdve majd ő tökéletes boldog nő fog lenni aztán.









Jókai Mór: Minden poklokon keresztül


A lakodalmi menyasszonytánc és a véres kard
De nagy teketóriával jár ám az ilyen székely lakodalom: annyiféle ürügye van a húzás-halasztásnak, hogy nagy csoda, ha a szerető szívek meg nem unják a várakozást.
Nyolc nappal előbb megtartják a ,,Siratót". Azon az egybekelendők minden férfi és nő gyermekkori pajtásának össze kell gyűlni, s a társaságukból kiváló párt vígan elsiratni. Ezután jön az eljegyzés.
Azután jön a hivatalos leánykérés: egész segédszemélyzettel, násznagyokkal, vőfélyekkel, nagy nyoszolyókkal, kis nyoszolyókkal. A leányos ház ura nem akar semmit tudni az egész eljegyzésről: soha hírét sem hallotta a kérő leventének; utoljára bottal kergeti ki valamennyit. Akkor maga jön vissza a násznépével a vőlegény, s erőszakkal töri be az ajtót, s követeli a menyasszonyát, különben kárt tesz a házban! Arra aztán előhoznak neki egy sánta, púpos vén banyát; itt van hát a mátkája, vigye el: sorba hordják a világ minden rútját eléje, hogy válogasson belőlük, míg végre nagy nehezen előteremtik az igazi szerelmesét. De akkor meg agyonfaggatják bolondnál bolondabb kérdésekkel; amikre magától kell neki kitalálni a feleletet, addig nem kapja meg a leány kezét. Ha annak vége van, következik a móringolás: a kelengye adása, vevése: kegyetlen szerződéseknek csomóra kötése. Még aztán egy csuprot le kell lőni nyíllal egy magas szálfa hegyéről, addig nem lehet menni az esküvőre; aztán következik egy hosszú lakoma, aminek végevárhatatlan ételfogásaihoz a vőfélyek verseket mondanak. Asztalbontás után meg a végtelen tánc: amiben a menyasszonynak sorban kell egyet lejteni a násznép valamenyi férfiával, öregével, ifjával. A vőlegény maga is szeretne már hozzájutni, hogy egyet táncolhasson vele; de mindig elkapja más az orra elől, s addig ki nem adja, míg váltságot nem fizet érte. - Végre egyszer aztán széttaszítja két öklével Brüniszkáld az útját álló sokaságot, s megragadja kezénél fogva a szép menyasszonyát, át is öleli a derekát, s azt kiáltja: ,,No, most már mégiscsak az enyém vagy!" S aztán int a cifra selyemkendővel a hegedűsöknek és trombitásoknak, hogy most már az ő nótáját húzzák: a vőlegény táncát.
Rázendítik szépen. Brüniszkáld délcegen lejti a dali táncot, bájos szép aráját kezénél vezetve. ,,Bizony szép egy pár ez!" - mondogatja fennszóval minden ember. De összeillenek! - Mária szemében is ragyognak könnyek. Az öccse boldogságán örül, de talán a magáén is.
Ekkor, midőn legjavában lejtik a vőlegénytáncot, kívül a tornácról belebődül a vidám zenébe valami bús kürthang; az ajtó felnyílik, s belép rajta, feltett, tollas süveggel a fején, mellén az ország címerével, egy páncélos alak, akinek az orcája rémületet gerjeszt marcona tekintetével; de még szörnyűbb az arcánál az, amit a kezében magasra emel: egy vértől csepegő pallos. -
A zene elnémul, a vígság megszűnik; a palloshordó alak megáll a táncterem közepén, s sok kiabálástól félig berekedt hangon így rivall:
- A király nevében! Vitézlő székelyek, primórok és lófők! Én, az ország pristáldája, felhívlak titeket, hogy azonnal lóra, fegyverre kapjatok, hadseregbe gyűljetek, a ,,vitéz sereg" azonnal táborba szálljon a ,,gyönge sereg" hírmondásra készen álljon, a ,,tehetetlen sereg" a várakba felvonuljon. A véres karddal hívlak a király nevében ősi szokás szerint, én az ország pristáldja. Teljesüljön a törvény!
Azzal megfordult a sarkán a címeres alak, s amily merev ünnepélyességgel jött, olyannal távozott a teremből.









Jókai Mór: Minden poklokon keresztül


Páter Zenobius
Tudnunk kell mindenekelőtt, hogy a székelyeknek kemény törvényük volt arra, hogy mikor a király körülhordatja a véres kardot, akkor minden felnőtt férfiúnak lóra, fegyverre kell kapni, és menni az ellenség elé, s egy egész hónapra való eleséget vinni magával. Nagy csoda, hogy egy betörő ellenség tovább tartson, mint holdújságtól holdfogytáig, ha folyvást kopogtatja a fejét a székely a buzogánnyal. Ez tehát igen jó törvény volt. - Egyéb adót úgysem fizetett a székely. Csak olyankor, ha a királynak fia született, billogoztatott el minden kapu birtokosa egy ökröt a királyfi számára. Bárcsak több ökröt billogoztak volna el!
A jó Brüniszkáld tehát ráhagyta magát beszéltetni, hogy a menyegzője kettőbe szakadtával, egyedül, menyasszony nélkül baktasson haza a várába, s összegyűjtve a zászlója alá valamennyi harcosait, levonuljon a székelyek táborába, akik mind Aranyosszéken az Aranyos víz rónáin gyűltek össze táborokba: mintha onnan várnának valami ellenséget.
Otthon maradt atyafiai, a szászok, ki is csúfolták jól: ,,Látod! Úgy kell neked! Minek csaptál fel székelynek? Most nem kellene táborba szállnod."
Mikor aztán már nagyon sokan gyülekeztek össze a táborban, egyszer csak jön nagy énekszóval onnan a Királyhágó felől egy búcsújáró sereg feléjük. Csupa zarándok volt az, hosszú keresztvégű botokkal a kezében, a palástján meg a kalapja mellett csigahéjakkal, a mellükön pedig kereszttel. Előttük lovagolt egy vörös barát, szamárháton, szentképes zászlóval a kezében. Volt abban a zarándokseregben mindenféle nemzetbeli szerzet: még olyanok is, akiknek soha hírét se hallották a két magyar hazában; azok mind deák zsolozsmákat énekeltek.
Mikor odaérkeztek a tábor közé, a vezérlő szerzetes leszállt a lováról, s azt kérdezte, hogy kik ennek a seregnek a vezérei. Éppen Brüniszkáld lovagtól kérdezte: annak volt a legfényesebb vértezete.
- Hát ki volna más, mint én meg a süvem, vitéz Lebée László itten.
A szerzetes erre megölelte, megcsókolta Brüniszkáldot, ami annak sehogy sem volt kedves, mert olyan szaga volt, mint mikor a penész meg a hagyma összeházasodik. Hanem hát ez csak azt bizonyítja, hogy a jámbor zarándokvezér többet lakott föld alatti odúkban, mint a fényes palotákban, s élelmét nem a nagyurak fényes asztaláról, hanem a mezőkről szedegette.
A barát aztán azt mondta Brüniszkáldnak, hogy térdeljen le, hadd áldja meg.
- Biz én nem térdelek! Ha meg akarsz áldani, ágaskodj fel.
Hanem a süve, a Lebée László, az letérdelt a barát előtt, azt meg is áldta az; azután a dolmányára rátűzött neki egy keresztet vörös posztóból. Brüniszkáldnak is akart, de az azt kérdezte előbb, hogy mire való az?
A barát valami olyan nyelvet beszélt, ami magyarból, németből és olaszból volt keverve: így aztán megértette Brüniszkáld, hogy ha ő azt a szent jelvényt a köpenyére feltűzeti, akkor őneki minden eddig elkövetett és még ezután elkövetendő bűnei teljesen meg lesznek bocsátva.
- Hát tudod - monda Brüniszkáld -, én még eddig nagyon kevés bűnt követtem el; hanem ezután szándékozom nagyon sokat elkövetni; de hát te ki vagy? Miféle szerzet? Hogy ha az adósságomat valaha szememre vetik, azt mondhassam, hogy te elengedted?
- Az én nevem Zenobius. Vagyok pedig a ti vezetőtök a túlvilágon, a szentek paradicsomába, ezen a világon pedig a Szentföldre.
- Hát oda ugyan nekem nem kell semmi vezetés - monda Brüniszkáld -, mert most is rajta állok. Ez nekem a szent föld, a hazám.
Ez a mondás nagyon tetszett a székely hadnagyoknak, kik a két vezér körül gyülekeztek; de annál kevésbé Zenobiusnak.
- No, azt pedig el kell hagynod; és elindulnod minden hadaiddal együtt az igazi Szentföldre, Palesztinába.
- Van eszemben odafáradni! Otthon hagytam egy félig feleségül vett menyasszonyt, akivel még jól meg sem ismerkedtem.
- Márpedig otthon kell hagynod a legkedvesebbedet is. Endre király Spalatóban vár reátok, ahol veletek együtt hajóra fog szállni.
- Hát Endre királyt mi lelte, hogy Palesztináig meg sem akar állni?
- Szent fogadása készti. Megfogadta boldogult atyjának a halálos ágyán, hogy elmegy a hitetlenek ellen harcolni.
- Hej, de régen volt az! Azóta vissza is jöhetett volna! Csak most ér rá, hogy a fogadását beváltsa! Könnyű neki! Mikor Halicsban járt hadat viselni, azalatt a magyarok megölték a feleségét; Isten nyugtassa meg: kegyetlen egy asszony volt. Most újra megházasodott, elvett egy vén hárpiát onnan Türingiából: már most azt hiszi, hogyha elmegy, attól is megszabadítják a magyarok. De énnekem csinos, takaros kis feleségem van, akit nem hagyhatok itthon nádorispánra. - Ha fogadta Endre király az apjának, hogy elmegy szerecsent ölni; hát csak menjen, én nem tartóztatom - én nem fogadtam az apámnak semmit: én itthon maradok.
- Istentelen pogány beszéd! - kiálta fel elszörnyedve Zenobius.
- No Brüniszkáld! - szólt közbe Lebée László. - Ne rugódozzál az ösztön ellen: ami parancsolat, az megáll. Mikor a véres kardot körülhordatja a király, akkor minden székelynek lóra kell ülni, és táborba szállni.
- Megtettem; ideszálltam. Ismerem a törvényt. Mint székely tartozom az országom határát védelmezni körös-körül mindenféle ellenség ellen. Meg is teszem. Hozza ide Endre király az ellenséget; közévágok: nem ugrok előle a Marosba; de én ellenséget keresni nem megyek a világ végére; aki énnekem semmit sem vétett.
- Istenem! Hát akik a Krisztus sírját tapostatják lovaikkal!
- Az én Krisztusom a mennyországban van régen, az nincsen a sírban.
- Akik ellen négy pápa hirdetett keresztes háborút.
- Én azt tanultam, hogy Krisztus visszadugta Szent Péternek a kardját a hüvelyébe, s azt mondta, hogy őmiatta ne verekedjenek. Én Szent Péterrel tartok.
- Irtóztató pogány beszéd. Hiszen az ilyenért meg kellene az embert égetni a székelyeknek.
- Azt mondom, hogy ne hozzatok dühbe! Mert ha megharagszom, székelyebb leszek valamennyiteknél, s kitűzöm az őshit zászlaját a váramra, s behozom a lóáldozatot, és leszek inkább pogány, de mégsem megyek.
De nagyon tetszett ez a beszéd a székely hadnagyoknak, azt mondták, egészen igaza van Brüniszkáldnak, nincs a székelyeknek semmi keresetük Mezopotámiában, csak menjen vissza Zenobius atya, ahonnan jött, s mondja meg a küldőinek, hogy a székelyek itt állnak, táborban, s ha ellenséget kapnak, megverik; de ha Ázsiába akarják őket kivinni, arra azt felelik, hogy ,,ma nem!"
Lebée László elővette minden ékesen szólását, helyesebben mondva, minden szitkozódási tehetségét, hogy a székely harcosokat jobb erkölcsökre bírja. De hasztalan volt minden erőltetése; a székely inkább hagyta magát a Hopcihér ördöggel fölétetni, mintsem hogy háztűzhelyétől megváljon, és olyan messze földre elmenjen, amely napkelet felé fekszik, és mégis napnyugat felé kell elindulni, és menni-menni holdújságtól holdfogytáig, amíg az ember egy olyan tengerre talál, amelyiken hajók vannak, amik aztán megint tovább szállítják. S a víznek nincsen gerendája.
De hogy mi ütött egyszerre Lebée László lovaghoz, hogy ilyen nagy buzgó keresztyén lett belőle, holott mind ez ideig idehaza úgy ismerték, mint félpogányt, a visegrádi várban pedig a papok nem győztek rá panaszkodni világi magaviselete miatt? Ő maga azt állítá, hogy Zoérárd vértanú sírkövének az érintése idézte elő nála ezt a nagy változást, amit azonban mink korán se higgyünk el. Hiszen majd ,,a holt tyúk is kikaparja!"
Annyi bizonyos, hogy a Szentföldre való kirándulás még a boszniai hadjáratnál is kedvetlenebb vállalat volt. Ez már az ötödik keresztes háború akart lenni. Négy szent hadjárat lefolyt, anélkül, hogy abban Tuhutum és Árpád nemzedéke részt vett volna. Más nemzetek százezernyi számmal vérzettek el a szíriai pusztákon, a betlehemi, jeruzsálemi sziklasivatagok völgyeiben. Franciának, angolnak, németnek mind elég volt már a dicsőségből, csak a magyarnak nem volt még benne része. Ez pedig nehezen volt megmozdítható. Szent László megmondta, hogy ő nem tartja magát érdemesnek egy ilyen vállalat vezetésére; Könyves Kálmán okos ember volt; Vak Béla nem látott; az utána következő királyok mindegyike, mikor valami nyavalya utolérte, mindnyája fogadást tett, hogy elmegy a Szentföldre, ha aztán belehalt a mirigybe, akkor a fogadás a fiára maradt, az megint elhúzta-halasztotta, pénze természetesen egyiknek sem volt az ilyen költséges utazáshoz, míg végre második Endre királynak körmére égett a tapló! Most vagy soha! - parancsolák neki Rómából, rá kellett adnia a fejét, de úgy is ment az, mint amikor a kutyát bottal kergetik a nyúl után.
A székelyek, akik még akkor csak alig keveredtek ki az ős napimádó vallásból, s csak a régi hunnus írásjegyeiket használták, nem is igen könnyen voltak fellovalhatók a szaracénok elleni hadjáratra; de még sokkal megátalkodottabbak voltak ezeknél a szászok, akik csak nemrég kerültek ide ebbe a boldog országba, s a privilégiumaikat semmiképpen sem akarták elhagyni, olyan helyre törekedvén, ahol azok nincsenek kihirdetve.
Brüniszkáld gróf még amellett magas műveltségű előkelő lovag vala a maga nemzetében, aki a többi kortársak közül egy fejjel kiemelkedett, nevelését az anyjának köszönheté, ki türingiai grófné volt, s ennélfogva, bár írni nem tudott is, de olvasni igen jól tudott, s meg tudta mondani első látásra, hogy melyik könyv van minuskel, és melyik majuskel írással szerkesztve.
És ebben a tekintetben előtte állt páter Zenobiusnak, aki a latin alfabetből csak három betűt ismert, de azokról sem tudta, hogy melyik az első, melyik a harmadik. Annálfogva igen könnyű munkája volt vele, amikor a tudomány fegyverét fordítá ellene.
- Hallod-e te, páter Zenobius. Te bizonyosan ismerni fogod páter Chartuicius legendáját a Szent Gellért püspök vértanúról: amit én Visegrádon, a királyi könyvtárban olvastam. Hát az a szent férfiú, mikor még olyan rücskös barát volt, mint te, szintén el akart menni Palesztinába, a hitetleneket megtéríteni. De az apátura, a bölcs Rasina (hallottad hírét?) nem eresztette oda. Azt mondta neki: ,,Ugyan minek mennél te Jeruzsálembe, hogy ott a zsidóknak meg a szaracénoknak hirdesd az igét, akik még az apostoloknak a szavát sem vették be? Ha pedig a tengeren hajótörés talál érni, minden tudományoddal együtt a tengerbe veszesz; mert nem vagy te Jónás próféta, hogy a cethal gyomrában három napig maradhass. Azt mondom én neked, hogy ha te a hitetlenek lelkeit az ördögök körmei közül akarod megszabadítani, ne lódulj el olyan messzire: gyere ide a magyarokhoz, térítsd meg azokat az istentelen pogányságból, ne búsulj semmit, azok is olyan jól agyon tudnak téged verni, mint a zsidók és a szaracénok." Ezt mondta Szent Gellértnek Rasina apátúr. Én sem mondhatok neked okosabbat: ha pogányokat akarsz megtéríteni, ne menj messze, még a magyarokig se menj, itt vannak az én szász atyámfiai, eredj közéjük, térítsd meg őket, mert én ezeknél istentelenebb pogányokat sehol ezen a világon nem tapasztaltam!
Páter Zenobius szót fogadott az aranyszájú ifjúnak, s elment az egész zarándok csapatjával együtt a Szászföldre: majd meglássuk, hogy lesz-e benne köszönet?
Brüniszkáld gróf pedig hozatott bort a várából a táborba, s áldomást ivott a székely hadnagyokkal, akik között igen nagy leve az ő becsülete: amiért ilyen szépen elbánék vala a baráttal.









Jókai Mór: Minden poklokon keresztül


Hinczó prófétácskának és az ő apró seregének viselt dolgai
Nemsokára azután, hogy Zenobius és az ő zarándok csapatja a Maros mentében bevonult a Szászföldre, történt az Isten csudája a földön, hogy a legbékeszeretőbb népfaj között egyszerre csak kiütött a zenebona.
Mégpedig azt nem valami felnőtt okos emberek kezdték, akiktől az ilyen bolondság leginkább kitelik, hanem az idétlen eszű gyermekek.
Előtámadt a Hátszeg vidéki erdőkből egy pásztorgyerek, kinek se atyját, se anyját nem ismerte senki, s az azt állította, hogy ő az Isten fia. Elkezdett a vásártéreken prédikálni, hogy őneki a Jézus megjelent álmában, s megbízta, hogy vezesse az utolsó keresztes tábort a Szentföldre: a pogányoktól megfertőztetett sírjának visszavívására. Ami addig annyi páncélos lovagnak, faltörő gépekkel, nem sikerült, a hitetlenek várait bevenni: végre sikerülni fog azoknak, akikről azt mondta az üdvezítő: ,,Ilyeneké a mennyeknek országa!" Gyermekek fogják a Szentföldet visszahódítani! Fegyver nélkül, vértezet nélkül, csupán egy ágakból kötözött kereszttel a kezükben vívják ki a diadalt, mely a pogányokat megszégyeníti. Az ő gyermeki éneklésektől omlanak össze a megdönthetetlen erősségek falai!
Olyan volt az, mint a ragály, mely a gyermekeket választja ki áldozatául. A felnőttek járhatnak-kelhetnek miatta, meg nem lepi őket; csak a gyermekekre éhezik. Egy holdváltozás alatt az egész Szászföldön el volt harapózva az a szent őrjöngés, a hétesztendőstől a tizenháromig terjedő életkor nemzedéke faluszerte, városokban egyszerre mind fölkerekedett, megszökött a szülői háztól, s futott ki az erdőre, Hinczót, a pásztorból támadt prófétácskát felkeresni. Táborrá, sereggé szaporodott fel a számuk, nekizúdultak énekelve, imádkozva, végig az egész Királyföldön, s mindenütt magukkal sodorták a kis apró gyermektársakat. Mindegy volt: fiú vagy leány, ment velük az egész nemzedék: pogányokat összetörni, szent országokat elfoglalni, erdő, mező visszhangzott a harci rivallásuktól. A vezérük, Hinczó ismert egy csillagot az égen, mely egész bizonyosan a Szentföldre vezet, annak a nyomán akarta elvinni az egész seregét.
Hogy ez a gyermekháború nem volt Zenobiusnak a tudta nélkül, arra bizton tűzbe tehetjük a kezünket. Ő osztotta ki a kereszteket, amiket a gyermekek a ruháikra akasztva viseltek, s hordta őket egyik völgyből a másikba, míg a számuk ezrekre nőtt fel, s valamennyit megáldotta, és bűnbocsánatot osztott nekik, s fogadást tétetett velük, hogy a szent sírért életüket föláldozzák.
Aztán pedig az egész tábornak a tarsolyában összevissza nem volt egy dénár útiköltség sem, amivel Palesztináig menjenek. Apjaik, anyjaik odamentek a gyermekeikért, hogy visszavigyék őket, de nem bírtak velük: úgy meglepte azokat a szent őrjöngés tüze. ,,Hová akartok menni annyi tengeren keresztül?"
Hinczó, a kis próféta megnyugtatta a kételkedőket. ,,Ne féljetek! Ebben az esztendőben két nap fog lenni az égen, az egyik nappal, a másik éjjel fog sütni. S azok olyan forróságot támasztanak majd, hogy minden tenger kiszárad előttünk, mi valamennyien száraz lábbal kelünk át a tengerek fenekén."
Ezt már csak el kellett hinni, mert Zenobius is bizonyította.
A Szászföldön nem maradt egy gyermek az apai háznál. Fiúk, leányok mind tódultak seregestől Hinczó próféta meg Zenobius után, s amíg az erdélyi részeken húzódtak keresztül, addig volt is nekik mit enni, mert a kegyes nép csak nem engedhette, hogy annyi ártatlan poronty rakásra hulljon az éhségtől, mint a fürjek a pusztában.
Az volt a legkülönösebb, hogy a szomszédban lakó székely fiúkra nem ragadt el ez a kórság; mind csak a szász csemetéket ragadta magával: aminthogy a német fajta a leghajlandóbb a rajongásra; talán az is előmozdította a nagy zenebonát, hogy a szászok földje már határos a patarénokéval: az pedig ravasz egy cincár fajta! Kisázsiából ide keveredett kupecnemzet. Csúnya lélekvásárló, emberbőrrel kereskedő szerzet. Még akkor hazánkban is dívott a rabszolgavásár, sok bűnnek az volt a megtorlása, hogy az elkövetője piacon rabszolgául eladassék; a szomszéd Rácországban pedig el sem lehettek anélkül. Ezt a vásárt a patarénusok közvetítették. (Csúnya kereset volt.) Hát ez a sok lélekkalmár, amint ezt a gyerekribilliót megorrontotta: egyszerre odakeveredett a kis keresztvitézek táborába, biztatták őket sok hazug beszéddel: ámították a paradicsomi vidékek szépségével, amik rájuk várnak, osztogattak nekik cifra csecsebecséket, a nagyobbacska leányoknak még öltözetet is, ígértek nekik cifra palotákat, aranyalmás kerteket, repülő lovakat. S van-e olyan bolond, amit el nem hisz a nép, amikor még gyermek, s a gyermek, amikor még nép? A cudar kufárok pedig abban sántikáltak, hogy rakhassák csak egyszer hajóra ezt az ártatlan vitézlő hadat, majd elviszik ők azt; nem sajnálják az útiköltséget, Marokkóba meg Tuniszba. S ott eladják őket a hitetleneknek.
De hogy a velük együtt csatangoló jámbor zarándokok és szerzetes barátok az ilyen gonosz szándékot hogyan mozdíthatták elő, ez a kérdés csakugyan nagyon megpróbálja a keresztyén embernek az istenfélő hitét. Hát biz az akkori pápa azt mondta erre a gyermekhadjáratra, hogy ez igen szomorú jelenség, de nem tehet felőle: az az Isten büntetése a keresztyéneken, hogy a gyermekek ébrednek fel, mivelhogy az apák alusznak.
Tudta Zenobius, hogy mit kaszál.
Már csaknem hogy letelt az egész hónap, amióta a véres kard körülhordoztára a székelység táborba szállott a keresztes mezőn, az egy hónapi eleség ugyan fogytán is volt, s ha napjára újat nem küld a király: másnap már ugyan hűlt helyét találja itt a tábornak. Ekkor megérkezik Zenobius a gyermeksereggel. Voltak azok már valami hatezren. Némelyik fiú még maga meg sem tudta kötni a bocskor szíját, s a kisleányoknak azóta senki sem fonta be a haját, amióta az anyjuktól elszöktek. A Maros partján vonultak végig nagy keserves énekléssel, ott aztán, hogy a jó fedett dobogó hídon átjöhessenek Maros-Portusnál, amit a szászok építettek nagy tudománnyal, meg kellett állapodniuk, mert ott Brüniszkáld őrizte az átjárást.
A szász lovag már az innenső partról megismerte Zenobius atyát, a szamaráról meg a vörös csuklyájáról, s tréfásan enyelegve kiálta át hozzá: ,,Ejnye, te barát, de sok siheder porontyot összeszedtél! Tán biz bérmálni viszed őket?"
- Viszem őket a szent sírt visszavívni! - kiálta vissza Zenobius. - Bocsásd a szent tábort a hídon keresztül!
Brüniszkáld felkacagott nagy hahotával.
- Átbocsátom biz én, csak dalolják el előbb a hídjárónótát: ,,Eresszetek jó révészek!" ,,Nem, nem, nem eresztünk! Mert a minap itt jártatok, hidunk lábát eltörtétek, Meg sem csináltátok!" ,,Arany kulccsal kocogtatjuk, Mégis megcsináljuk!" ,,Hídnak is van váma!" ,,De micsoda váma?" ,,Egy kemence kalács, s egy szép leány!" ,,Bújj! Bújj bokrostul, bokron innen által!" ,,Vagyok bátor jó vitéz, megyek hídon által!" No, hát lássuk azokat a bátor vitézeket!
- Majd mindjárt meglátod őket! - kiálta vissza Zenobius, s azzal a gyermektábor közül kivált egy ötven-hatvan főre menő csapat, az körülvett három vezérnek látszó alakot, s azokkal együtt átkelt a hídon.
Az egyik vezéri alak pásztorfiú-öltözetet viselt, kifelé fordított szőrű ködmönt, a másik kettő közül az egyik fiúnak látszott, a másik leánykának, valamikor hímzett, de az út viszontagságaitól most már lerongyollott öltözet volt rajtuk, s azon fölül durva daróckámzsa, mely az orcáikat is eltakarta. A lábujjaik kinéztek már az elszakadt csizmából.
Az első volt Hinczó, a próféta. Rá lehetett ismerni arról, hogy tele volt koldusdióval a haja meg a ködmene.
Alacsony termetű, kis hordódugasz emberke volt; hanem azért mégis úgy nézett el ég felé forgatott szemével az óriás Brüniszkáld feje fölött, mintha az állna őalatta.
- Na öcsém - kiálta rá Brüniszkáld -, hát te kinek a juhászbojtárja vagy?
A büszke mezítlábos legényke kenetteljes hangon felelt meg a lovagnak rögtönözve.
- Én a Názáretbeli nagy királynak a juhait őrzöm, akinek a száma hatezer-hatszázhatvanhat.
- No, ez bizony szép kis nyáj! Hát aztán hova vinnéd őket legeltetni, ha lehetne?
- Viszem őket a Szentföldre, visszafoglalni a Kanahánt a pogányoktól és a zsidóktól.
- Hát aztán tudod-e, hogy merre van az a Kanahán?
- Az, aki a ,,három királyokat" a csillag által elvezette Betlehembe: minket is elvezet azáltal.
- Hát aztán mit esztek odáig?
- Az, aki a zsidókat mannával kielégítette a pusztában, minket még inkább meg fog segíteni.
- Hát aztán a tengereken hogy mentek keresztül, amiket útban találtok?
- Az, aki a zsidók előtt kétfelé választotta a Vörös-tengert, mint egy kőfalat, hogy száraz lábbal átmehessenek rajta, miértünk még sokkal inkább meg fogja tenni ezt a csodát.
Brüniszkáld kezdte átlátni, hogy ez az apró próféta olyan erősen áll a lábán, hogy nem lehet a helyéből kiforgatni.
- Hát aztán, ha a hitetleneknek a seregére rábukkantok valahogy, mivel fogtok megverekedni? Hiszen fegyveretek sincs.
- Az, akinek a nevével Szent Dávid, aki pedig csak zsidó volt, legyőzte az óriás Góliátot egy parittyával: minket is győzelemre fog vezetni! Az, aki Józsué kürtszavára ledönté a falakat, a mi énekünkre még inkább meg fogja azt tenni. S ismét énekelni fogják a szüzek, miként hajdan: ,,Megverte Saul az ezrét; Dávid pedig a tízezrét!" ,,Megverte Bouillon az ezrét, Hinczó pedig a tízezrét!"
De már erre Brüniszkáldot elhagyta a keresztyén türelme.
- Óh, te békából keletkezett fűzfapróféta! Aki irgalma van az apádnak! Elszaladj innen előlem mindjárt, mert kapom a kopjámnak a boldogabb végét, s úgy kiverem vele a hátadból az egész prófétaságodat, hogy még mikor akasztani visznek is, a szádban lesz az íze!
S olyant is emelt kopjáján, hogy fel lehetett róla tenni, hogy amit ígért, azt meg is teszi.
Hanem ekkor a másik két vezető, a fiú és leány egyszerre rákiáltott: ,,Megállj!", s egy szóra mind a kettő megkapta gyönge kezével Brüniszkáld hatalmas varégeri karját: miközben a csuklya hátraesett a fejükről, s arcukat kimutatta.
A fiú lehetett tizenkét éves, a leány tizenhárom; gyönge, fehér bőrű, két úri gyermekek valának.
De Brüniszkáldnak a kezéből csak egyszerre kiesett a felemelt kopja, mintha zsibbasztó géppel ütöttek volna rá az asztronómus varázsműhelyében; még a térdei is megrogytak alatta... A két kis testvérére ismert a növendék gyermekekben.
- Vilibáld! Leonóra! - hebegé elijedve, s nem akart hinni a szemeinek, odarántotta őket magához, s szétrántotta a kámzsáikat, hogy jobban megláthassa őket. Ugyanaz a hímzett wammsz volt a fiúcskán, ugyanaz a virágos rokolya a leánykán, amit még az anyjuk készített a számukra, csakhogy már ágtól, bozóttól megtépve, sárral bepiszkolva.
Aztán mind a két gyermek éppen olyan ég felé forgatott szemekkel állt eléje, az ajkaik beszéd közben éppen úgy tajtékzottak a szent lelkesedéstől, mint a vezérüké.
- Hát ti hogy kerültök ezek közé?
- A názáretbeli király hív bennünket magához - felelt rá a fiúcska, nem a bátyjának a szemei közé, hanem a felhőkbe nézve.
- Eredj! Te mindig vad, szilaj fickó voltál. Sokszor megvertelek, mikor az anyádat megkeserítetted. De te! Te Leonóra! Te szelíd, kis gili madárkám! Hát mivel bántottalak én meg téged, hogy engemet el akarsz hagyni? Hát nem az ölemben vittelek-e a patakon keresztül, mikor az erdőn jártál velem? Nem leszedtem-e a tövist a rózsáról előbb, mikor neked szakasztottam? Micsoda véresek a lábaid az úti göröngytől! Te! Az édesanyánk szívbeli bubája! Hát te hová indultál?
A lyánka szívére tette a két kezét, s felsóhajtott.
Aztán bátran megfelelt a bátyja kérdésére.
- A leány elhagyja az ő atyját és anyját, s követi az ő jegyesét.
- De hát ki az a te jegyesed? Te hetednapos bárány!
A leány felmutatott az égre:
- Odafenn! A názáretbeli király.
Brüniszkáld elkezdett e szóra sírni! De úgy sírni, ahogy az oroszlán tud, meg a fiavesztett medve. Leesett térdére, s úgy kapta nyalábra a két haszontalan, kis nyáladék gyermeket, s felordított az égre, pogány, bolond beszéddel.
- Óh, te Uram, Jézus Krisztus! Hát miért választod ki te magadnak ezt a két nyomorult gyermeket, hogy megölesd? Hiszen te tudod jól: Isten vagy; tudnod kell, hogy ennek a gyenge csemetének szaracén vasa sem kell; a szél is megöli, meg a forró nap a pusztán. Mi dicsőséged neked az ilyen tehetetlen árvák halálából? Mért szállta meg őket a te szent lelked? Hiszen ha megtetszettek a te irgalmas lelkednek, ha azt akarod, hogy hozzád jussanak, vedd el rögtön! Vannak a te Atyádnak halálangyalai számosak, olyan a gyermekélet, mint a viráglevél: egy déli szél ráfuvall és lehull. Inkább, ha kívánod, rögtön neked adom őket! Fogadd el! Vidd fel magadhoz: de pogány rabláncára, török satrafák prédájára az én két kölykem nem adom.
Azzal felkapta mind a két gyermeket rettentő karjaira, s úgy szorítá őket egymáshoz, hogy meg sem moccanhattak, azzal nekirohant velük a Marosnak, hogy most mindjárt belehajítja őket.
Meg is tette volna, ha útját nem állják. A zarándokokon ugyan keresztülrontott könnyen; egyiket jobbra, másikat balra rúgta fel, hanem a parton utolérte a süve, Lebée László, s annak a markából nem olyan könnyen szabadíthatta ki a gallérját.
- Légy hát Istennel! - kiálta rá László. - Csak nem akarod a két véredet a Marosba fojtani?
- De oda én! Inkább, hogysem a világba hagyjam elzülleni.
- De ezt a bolondot nem teszed. Nem kell mindjárt a vastag végén fogni a dolgot. Hátha másképpen is megy.
- Hogyan menne?
- Hátha ez a kan-barát[1] megteszi azt, hogy ahogy elhozta őket, úgy vissza is viszi.
Brüniszkáld azt mondta, hogy: jól van, igazad lehet Lebée László; hát tegyünk úgy, ahogy te jobbnak látod.
De csak a szája mondta ezt, a szíve azzal volt, hogy de bizony sokkal jobb lesz ezt a két gyermeket most mindjárt beledobni a vízbe, s utána a többit, a zarándokokkal együtt! Mért hogy nem tette meg?
Hát aztán csak letette az öccsét is, meg a húgát is az öléből, de azért nem ereszté el a kezeiket a kezéből; visszament velük és Lebée Lászlóval a zarándokok generálisához.
- Ugyan te barát, nem sajnálod ezt a sok nyomorult ártatlan gyermeket a mészárszékre hurcolni? Te országos hentes!
- Szebb szavakkal illesd, - súgá neki Lebée László - mert különben nem áll kötélnek.
- Én nem hurcolom őket - mondá Zenobius. - Ok visznek engem. Őket pedig viszi az Úrnak a lelke.
- Betlehemi gyermekgyilkolás! Pogányabb vagy Heródes királynál! Add vissza őket az anyjaiknak, akiktől elragadtad.
- Én küldeném őket vissza bizonyára, mert sajnálja őket az én lelkem - de ők már szent fogadást tettek, hogy a hitetlenek ellen harcolni fognak, s a szent fogadás alól nem mentheti fel őket senki más, mint a szentséges pápa.

[1] Nehogy valaki gúnynévnek vegye ezt a címert: őseinknél a ,,kan" annyit jelentett, mint ,,erős, hatalmas, vezető", kan-barát = vezérszerzetes.









Jókai Mór: Minden poklokon keresztül


Brüniszkáld megváltja a gyermekeket a saját vére árán
- Kitalálod te annak a módját a pápa nélkül is, csak törd rajta a fejedet.
- Valóban kitalálom. Mivelhogy az Úrnak lelke az apák álnokságának megbüntetéséül szállotta meg a gyermekeket, annálfogva, mihelyt az apák és bátyák konoksága megszűnik, azonnal elmúlik a gyermekekről is ez a mennybeli szellet.
- Ez annyit tesz jó magyarul, hogy ha mink, gyeprevaló legények, magunk elmegyünk Mezopotámiába, akkor a kis öcséinket meg a húgainkat békén visszaviszed a házi tűzhelyeinkhez.
- Valóban rajtatok áll, hogy a keresztet elvegyétek az ő vállaikról!
- No, hát én elveszem a magam keresztjét - mondá Brüniszkáld, leszakítva a kis húga válláról a vörös keresztet, s a saját palástjára tűzte.
- Hozsánna! Hozsánna! - kiálta fel erre Zenobius. - Áldott legyen az Úr, aki ezt a csodát művelte!
Utánazengedezték ez üdvkiáltást a többi zarándokok is. De nem úgy a gyermekhad.
Amint Hinczó, a vezér észrevette, hogy micsoda alku folyik itten az ő bőrükre, azazhogy annak a megmentésére, felugrott egy hídkarfára, s onnan kezdett el a társainak prédikálni.
- Testvéreim az Úrban. Mi szent fogadást tettünk, hogy a hitetlenek ellen harcolni fogunk. Ettől minket senki fel nem oldoz. Aki hisz, az követ engem. Az Úr, aki Mózest átvitte a Vörös-tengeren, minket is átvisz száraz lábbal a Maroson.
S azzal a híd karfájáról beleugrott a Marosba. Társai mind utána.
Brüniszkáld csak alig bírta elkapni a két kis testvérét, hogy azok is Hinczó után ne rohanjanak a vízbe.
A gyermekcsoportnak fele odaveszett a hullámok közé; hanem a többi kiúszott szerencsésen a túlsó partra, s ott aztán a gyermektáborba megérkezve telelármázták a kis világot azzal a csodával, hogy ők száraz lábbal jöttek át a széles folyóvízen; amitől ott még nagyobbra nőtt a szent lelkesedés dühe. Zászlóikat lobogtatták, ezernyi botokat emeltek az ég felé; s a parton alá s fel processzióztak, így tüntetve fogadásuk mellett.
- Hallod-e, barát; ezek nem fogadnak szót teneked, nem akarnak visszatérni: fut, mint a birka a kolompos után.
- Csak te a magad vitézeiről felelj - szólt Zenobius - én az enyéimet majd megtérítem. Amikor ti indultok előre, ők indulni fognak hátrafelé. Ezt fogadom a szent dárdára, mellyel a Megváltót átszegezték; s melyet teneked kell feltalálnod a Szentföldön, hős Brüniszkáld lovag.
Azzal megfogta a két gyermek kezét, s hitét kötötte hozzá, hogy visszavisszi őket az anyjuk házához.
- No, hát láss hozzá! Mi meg menjünk a magunk táborába.
Azzal Brüniszkáld összetrombitáltatá a maga vitézeit, s a dombtetőről, ahol a vezér sátora állt, lelkesítő beszédet tartott hozzájuk. Beszélt előttük a király iránti hűségről, akit elhagyni a leghívebb szászoknak nem illik, azután még többet a Megváltó szenvedéseiről, amiket megbosszulni minden keresztyénnek igaz kötelessége; végre a pápa bullájáról, mely másvilági üdvösséget s ezen a világon teljes bűnbocsánatot adományoz, s hogy kicsorduljon a pohár, elmondta nekik minden cikornyázás nélkül, hogy ha ők nem mennek, a kemény férfiak, Endre király táborába, Spalatóba, hajóra rakodni, akkor ez a zarándokvezér elviszi magával az összes Szászföld valamennyi gyermekeit, leányait a keresztes hadjáratba, hogy azok közül soha egy sem tér vissza többet az apai házhoz. Ez az ok győzött. A szász vitézek, nemigen nagy kedvvel ugyan, de annál nagyobb elkeseredéssel nekiszánták magukat, hogy követik hát a vitéz hadnagyukat, Brüniszkáldot a Szentföldre, ha mind odavesznek is. Inkább ők, mint a gyermekek.
Sohase hitte volna Brüniszkáld, hogy ilyen nagy ékesenszólás lakjék benne. Bánta is eleget, de hát kénytelen volt vele.
Lebée László azonban a maga részéről nem tett semmit, csak engedte a süvét buzogni tetszése szerint, azt várta, hogy mit határoznak a szászok.
Mikor aztán Brüniszkáld sátora elé kitűzték a vörös keresztes fehér lobogót, s a szász vitézek készülőre trombitáltak, akkor ő is odalovagolt a felállított hadrend elé, s így szólt a székelyekhez:
- Ne te né! Látjátok már ezt? Hogy a szász vitézek már abrakolnak az ellenség elé. Csak nem engedjük a vitéz székely nemzeten azt a szégyent esni, hogy amikor a szászok ellenségre mennek, mink elmaradjunk tőlük? Induljunk utánuk!
- De nem is utánuk, hanem előttük! - kiabálták a székely vitézek. - Ha a szászok már abrakolnak az ellenség elé, mink már nyergeltünk is!
És így történt meg, hogy a székely és szász vitézlő seregek kimozdulának a maguk jó hazájukból, aminek sokkal több szüksége vala az ő karjaiknak hősi erejére, mint a szíriai homoksivatagoknak, hogy nekimenjenek egy olyan hadjáratnak, amelyhez a királyi vezéren elkezdve, az utolsó zászlótartóig senkinek sem volt semmi kedve.
És így történt meg, hogy Brüniszkáld lovag megvált az ő hites feleségétől, anélkül, hogy egyszer kedve szerint megcsókolhatta volna.
Sírt is miatta, erős férfi létére.
- No ne sírj, süvem - vigasztalá őt Lebée László -, ahová most megyünk, ott vannak ám még csak szép asszonyok!
- Mit ér, ha egyik sem enyém!









Jókai Mór: Minden poklokon keresztül


Zenobius megvereti a gyermekek táborával a hitetleneket, anélkül, hogy elvinné őket Mezopotámiába
Nem ilyen könnyű munkája volt Zenobiusnak a gyermektábor visszafordításával.
Azokat már a velük együtt kóricáló patrénok gonosz lélekkufárjai úgy felbujtogatták, hogy semmi okos beszéd nem fogott rajtuk többé. Ezek az átkozottak nem vették azt jó cserének, hogy a gyermekek helyett a férfiak mennek a keresztes hadba, mert ők mind arra néztek, hogy ezt a sok apró csemetét, kit a bizánci hebdomon piacon, kit meg az afrikai partok városaiban jó áron rabszolgákul eladogatnak, a szemrevaló leánykákat különösen pártfogásuk alá vették - azoknak cifra ruhákat, klárisokat ajándékoztak, sok pénzük bánta már, azt nem lehetett veszendőbe hagyni. Ők szították a szent tüzet legjobban a gyermekek közt, hogy ne engedjék magukat visszatéríteni a hitetlenek elleni hadjáratból. ,,Nem viszi kend ezeket vissza békességgel, Zenobius apó!"
- No, ha nem viszem vissza békességgel, visszaviszem háborgással.
Zenobius összegyűjté az egész gyermektábort a Maros partjára, a leglármásabbakat a maga közelébe; s akkor elővett a tarsolyából egy nagy függőpecsétes levelet. Azt mondta, hogy ez a pápának a bullája; mindenki boruljon térdre, aki azt hallgatja.
Szót fogadtak neki, az egész tábor körös-körül letérdelt. Akik azonban nem követték a példát, azok voltak a patarénok. Nekik a pápa nem volt pápájuk, mert ők ariánusok, sőt manichaeusok voltak. Ők csak állva hallgatták a teherhordó szamaraik mellől a szép szókat.
Azok pedig őrájuk nézve nem voltak szép szók; mert nem egyéb mondatott azokban, mint hogy igen üdvös dolog a hitetlenek ellen harcra kelni és őket mindenütt e föld színéről elpusztítani; de minek előtte megtámadnók azokat az ő országukban: előbb tisztítsuk meg tőlük a saját országunkat. Íme itt közöttünk élnek, dobzódnak, dúskálkodnak, vérünket szívják, erkölcseinket megrontják, csalnak, lopnak, ragadoznak, hamis pénzt vernek és boszorkánymesterséget űznek, leányokat elcsábítanak, fiúknak vérét veszik, azzal Bafomet bálványainak áldoznak - a gonosz patarénusok! Rajta, ifjú keresztyének: üssétek, vágjátok, tűzbe, vízbe dobáljátok; átkozott kincseiket felosszátok, ahol őket találjátok.
Ez a rendelet pedig fölöttébb megtetszett a fiatal keresztes tábornak. Ott mindjárt el is kezdték azt foganatosítani a köztük őgyelgő patarénokon, akik későn vették észre a nyakukra szorult hurkot. Sok lúd disznót győz.
Akit ott agyon nem vertek, azt a vízbe dobták, az árukat prédára vetették, s akkor aztán beleízlelve az olcsó háborúba, nekifordultak a hátuk mögött hagyott városoknak, tűzzel és parittyával; azokban minden ott letelepült patarént elvertek, agyonvertek, kivertek, házaikat, sátoraikat szétbontották, felégették: dúlva, rombolva szétoszlottak az ország minden részébe, összekeveredve mindenféle tolvaj csőcselékkel s hurcolva szét a rémületet az egész Királyföldön; majd felfordították az egész országot.
Zenobius tehát híven beváltotta a szavát, hogy a gyermektábort visszafordítja a saját országába; de ugyan nem volt köszönet benne.









Jókai Mór: Minden poklokon keresztül


Nagy dicsősége a magyarok királyának
Csodálatos módon változnak az idők!
Ugyanabban a magyar nemzetben, mely száz év előtt az országán keresztülvonuló keresztes hadakat olyan szépen fogadta, hogy amíg csak ki nem tisztultak az országból, mindig ütötte a hátukat, most egyszerre feltámadt a nagy lelkesedés, magának is lóra ülni a szent sír védelme végett. Még lóra hagyján; de hajóra, tengerre, aminek nincsen gerendája. Hiszen tudnivaló, hogy a magyar elődök mindig híres utazók voltak. Előjöttek Szkítiából, avagy pedig Skandináviából - nem lehet tudni bizonyosan, mert sehol még egy fizetetlen árjegyzéket sem hagytak maguk után, amivel a veszekedő historikusok egymás fejére olvashatnák, hogy őseink a kalevain vagy a turkormán kocsmárosoknak maradtak-e adósok a széna árával? Látszik, hogy mindenütt készpénzzel fizettek. Ide megérkezve Attila örökségébe: itt sem volt pihenésük; le-leutazgattak Olaszországba, aztán megint fel Spanyolországig, keresztül a megnézésre érdemes Németországon, s benézegettek Konstantinápoly rézkapuján; de mindig lóháton utaztak. Most először adták rá a fejüket, hogy a vízen úszó gerendákra lépjenek. A legrosszabb időben. Amonnan mély Ázsiából fenyegető nagy néptenger hömpölygött Európa határai felé: Dzsingisz kán fiainak százezernyi mongol hordái, akikkel szembeszállni ugyan kellett minden ember a gátra; idebenn pedig heggyel-éllel összehányva az egész ország: a nép kizsarolva a főuraitól, a szaracén adószedőktől; a nemesség elkeseredve; az udvarnál Szodoma és Gomora; a királyné elcsábíttatja az öccsével a nádor feleségét, erre a prímás a királyné ellen olyan tanácsot ad, amit kétféleképp lehet olvasni, a nádor férji bosszúból megöli a királynét; s a visszatérő király azt mondja rá: ,,No fiaim, ez többet meg ne történjék!"
S ekkor jutott eszébe Endre királynak, hogy ő elmegy Palesztinába, a Jordán vizében megfürödni. Látszik ebből is, hogy milyen régi szokás az, hogy amikor a családapának nagyon sok a házi gondja, bosszantják, zaklatják, egzekválják, olyankor úgy tesz, hogy elutazik fürdőkre, jó messze.
De hát menni kellett. Minden európai nép megöntözte már a vérével Palesztina mezőit, csak két nemzet nem járt még ott: a magyar meg a porosz. - Az utóbbi azért nem, mert még akkor pogány volt. Ravasz burkus! Ezt is úgy tudta kispekulálni, hogy az egész keresztes hadjárat alatt, amíg mások tengerszámra öntötték a vért s bányaszámra az aranyat és ezüstöt Szíria homokjába, azalatt ő ott sütötte a makkot a Perkúnász meg a Pikollosz istenek számára, s csak foglyai vérét átkozta meg a Potrinposz istennek; de nem a magáét. Mikor még legbutább volt is az európai népek között, már akkor is legokosabb volt közöttük.
Tehát a magyar maradt legutoljára.
De amint ez felkerekedett, akkor aztán egyszerre a többi nemzetek is összeszedték magukat, s gyűltek a fegyvereseikkel a dalmát tengerpartra, ahol a velencések Lloyd társasága várt rájuk a hajóival, hogy átszállítsa őket Ázsiába: természetesen illendő viteldíj mellett.
Ellenben megérte a magyarok királya azt a nagy dicsőséget, hogy ott mindjárt Spalatóban, a hajdani római császár, Diocletian fényes fővárosában az összes keresztyén nemzetek minden keresztes hadai őtet kiáltották ki az új hadjárat fővezérének; s e nagy tisztesség folytán a magyar király mint fővezér mellé sorakoztak alvezérek gyanánt Bajorország és Ausztria nagy fejedelmei, s valamennyi kisebb német fejedelmek, hercegek, ami már maga megérdemelte ezt az utat.
Spalatóban a Diocletian császári palotájából átalakított fölséges szentegyházban fogadta az első áldás a magyar királyt, akinek hadait az ,,aranykapun" bocsáták be a városba, és az ,,érckapun" bocsáták ki a tengerre, ahol kedvező szél fogadta a vitorláikat, úgyhogy minden nagyobb baj nélkül megérkezének Ciprus szigetére, ahol már várta őket a jeruzsálemi királynak és pátriarkának a küldöttsége, s a templomos vitézek, a Szent János lovagok és a német rend fő-fő generálisai.
De még Ciprus szigete népét is magukkal ragadták királyostul együtt; úgyhogy mikoron nagy diadallal megérkezének Ptolomais városába, oly nagy hadsereget szállítottak partra, hogy ahhoz hasonlót Szaladin ideje óta nem látott a Szentföld, ahogy ezt az egykorú arab történetíró Ibn-Alatir följegyzé, hozzátévén, hogy ezt a roppant hadsereget három frank király vezette. (Az egyik volt a magyar, a másik az osztrák, a harmadik a ciprusi; hanem hát az arabs nyelvnek, mely az oroszlán számára hetvenöt névvel bővelkedik, valamennyi keresztény nemzet számára csak egyetlenegy elnevezés van: ,,a frank".)
Volt azután Ptolomais városában valamennyi szentegyházban általános Te Deum laudamus, hogy a magyar király megérkezett legyőzhetetlen hadsereggel, megszámlálhatatlan lovassággal, és remekbe készült vítornyokkal, hajítógépekkel és más efféle várostromló szerszámokkal.
Előttük volt hát a Szentföld, csodákkal nevezetes vidékeivel, amikre gondolni a távol lakó híveknek oly lélekemelő óhajtozás!
Csak két dolgot nem találtak maguk előtt - először kenyeret, amit megegyenek, és másodszor ellenséget, akit megverjenek.
Ez évben ínség volt Szíria leggazdagabb vidékein, kiasztak a vetések, magának az ott lakó népnek sem volt mit enni.









Jókai Mór: Minden poklokon keresztül


Csodák, amelyek történnek a pusztában
Pénzért sem lehetett kapni eleséget. A nyájak is mind fel voltak hajtva a hegyek közé a porrá aszott mezőkről, az ottmaradtaknak csak a csontja volt meg a bőre.
- Hát ez az a tejjel-mézzel folyó Kanahán? - zúgolódának a magyarok. (Az európai katona nincs szokva a koplaláshoz, mint az ázsiai, s ez nagy bizonyíték nem ázsiai eredetünk felől, mert a magyar katona legkevésbé szereti a koplalást.)
Hiszen tudtak volna ők magukon segíteni; tele volt a vidék gazdag kolostorokkal, s ha az egész világ éhen hal is: ezekben soha sincs ínség; hanem az a nagy veszedelmük volt a magyaroknak, hogy magukkal hozták a bajorokat. Ahogy Richard de Saint-Germain bizonyítja, a bajorok voltak azok, akik legjobban kitüntették magukat a kolostorok kirablásában, úgyhogy az utánuk jövő magyaroknak már nem maradt mit elvenni. Mikor egy kolostorajtóhoz érve, azt hallották a gvárdiántól, hogy ,,itt már a bajorok jártak": akkor csak bátran visszafordulhattak, és odább mehettek.
Utoljára a ptolomaisi pátriárka arra fakadt, hogy ,,adtál uram keresztes hadat; de nincs köszönet benne"!
S annál nagyobb baj volt, hogy ellenség nem akarta magát mutatni sehol.
A zúgolódásban a legkifogyhatatlanabb volt a jó Brüniszkáld lovag.
- Mért nem hagytatok engem otthon? Az egész úton majd a lelkemet adtam ki a tengeri nehéz nyavalyában. Semmi étel nem maradt meg a gyomromban. Most meg már amikor megmaradna, nincsen, ami belemenjen. Héj, te csodatevő Zenobius! Most mutatnád meg, hogy mit tudsz! Itt van a Mózes próféta pusztája! Itt van az éhező Izrael. Keresnéd meg a pusztában azokat a fürjeket, amikkel Mózes táplálta a maga népét; vagy nem bánnám én, ha manna lenne is; mert én már csak úgy zörgök a páncélomban, mint a mogyoró a hajában, a nagy elsoványodástól.
S valóban ez volt a véleménye a többi szász vitézeknek is. S talán ez volt az utolsó eset, hogy a magyarok a szászokkal tökéletesen egy véleményen voltak.
Azt mondá erre Zenobius, hogy ,,no, hát jól van, elmegyek a pusztába, és bizonyára találok a számotokra valamit, ami csodálatos lesz".
El is ment, oda volt három napig a Cison folyam vízesései között, akkor visszatért - egy dárdával a kezében.
- Íme itt van: rátaláltam.
- Ugyan mi az, amit találtál? - mondta Brüniszkáld.
- Megtaláltam a szent dárdát, amivel a keresztfára feszített üdvözítő oldalát megöklelte a római lictor.
- De hát honnan tudod, hogy ez éppen az a dárda?
- Hát először is rá van vésve Longinusnak a neve a dárda nyelére; másodszor a vasa egész odáig, ameddig az Úr szent testébe behatolt, most is meg van aranyozódva az isteni vértől; és harmadszor: bármely kés hozzáér a dárda vasához, rögtön hozzátapad, és rajtamarad függve.
Hát ilyet még Brüniszkáld sohasem látott. Az bizony igaz volt!
Mindjárt vitték nagy processióval Endre királyhoz a feltalált ereklyét, annak ajándékozta Zenobius. A magyar király már ekkor sok mindenféle drágaságot összeszedett, a többek között (Tamás érsek feljegyzései szerint) Szent Péternek a koponyáját, Tamás apostol jobb kezét, s egyet a hét rézkancsó közül, amikben Jézus a kánai menyegző alkalmával a vizet borrá változtatta. De a szent lándzsa mindezeknél nevezetesebb ereklye volt.
A király ezt a lándzsát, különös kitüntetésképpen, a vitéz székely vezérre, Lebée Lászlóra bízta, hogy ő vigye azt elöl majd a csatában, a hitetlenek ellen.
Ismerjük azonban a szászoknak az örökös versengését a székelyekkel. Hát már ez nekik csavarta az orrukat, hogy mért bízta a király éppen Lebée Lászlóra a szent dárdát, mért nem inkább Brüniszkáldra.
Elkezdték alattomban a szász grófot ösztökélni.
- Hallod-e süvem, László - azt mondá Brüniszkáld a székely vezérnek -, én beszéltem itten több zarándokkal, akik már régóta letelepedtek a Szentföldön.
- Kedves egészségedre kívánom.
- Hát azok nem olyan ostobák ám, mint mi ketten.
- Talán bizony olyan ostobák, mint mi tízezren?
- Azok tudják mindazt, ami már eddigelé a keresztes hadjáratok alatt történt.
- Akkor bizony sokat tudnak.
- Hát azt is tudják, hogy ezt a szent lándzsát már régen megtalálták más keresztes vitézek, akik Bouillon Gottfrieddal itt jártak, meg is tette ez a maga csodáit az antiorchiai ütközetben, amikor Kerboga szultán marhasokaságú szerecsen táborát tönkreverték. Már akkor kezükben volt a szent lándzsa.
- Hát bizonyosan megint elvesztették.
- De nem vesztették el; mert ugyanazzal a szent lándzsával indultak a harcba a burgundok, aztán meg az olaszok, majd meg a németek Cappadociában meg Korazánban!
- Ejnye! Ha szabad volt németeknek, franciáknak, olasznak megtalálni a szent lándzsát, hát nekünk magyaroknak ne legyen szabad tán? Azért is ez az igazi szent lándzsa! A többi lehetett hamis.
- De bizony az volt az igazi, amit Barthélemi Szent Péter megtalált, mert az annak a valódiságát csodatétel által is bebizonyította.
- Ha csak csoda kell! Itt a tenyerem, fogadjunk, hogy a mi Zenobius atyánk minden csodát megtesz, amit a francia szent el tudott követni! Majd bizony: egy magyar szent egy francia szent elől hátul fog maradni!
- No, hát tegye meg azt, amit Barthélemi megtett: a tűzpróbát a két máglya között.
- Négy máglya között, ha úgy kívánod!
- De az egész hadsereg szeme láttára.
- Megcselekszi!
Azzal mind a ketten felmenének a patvarkodó felek a királyhoz, követelni, hogy a szent lándzsa hitelességének megpecsételése végett parancsolja el a két máglya közötti tűzpróbát Zenobiussal; amit a király, neki nem kerülvén semmibe, azonnal el is rendelt.
Kinn a szabad síkon állították fel a két nagy farakást, egymástól csak éppen akkora távolban, hogy egy ember átmehetett a szoros közén.
Jelen voltak a csodatevő istenítéleten a magyar királyon és az ő zászlós urain kívül sok más potentátok, Európa minden országaiból, akik egymás nyelvét meg sem értették, s mind azok sátoraik alól nézték ezt a szívemelő látványt.
Lehet bizony, hogy Brüniszkáldot még mindig bántotta a belső féreg, hogy Zenobius által így elhagyta magát ragadtatni a szerető felesége öléből, a jó káposztás hús mellől ide ebbe az éhhalál országába, a dögvész birodalmába, s azért szerezte a számára ezt a dicsőséget, ami elől Zenobiusnak éppen nem lehetett kitérni. Brüniszkáld mindenütt a sarkában volt az egész utolsó pillanatig: nehogy a jámbor lélek még Illés próféta szekerét is megtalálja valahogy, s elillanjon rajta a messzeségbe. Elkísérte őt egész a két máglyáig, ami az aljától a tetejéig meggyújtva, egész lángban égett. Ezen két tűz közötti szoroson kelle átsétálni a jó Zenobiusnak ép testtel és csuhával, kezében a szent dárdát emelve magasra; s még csak a szakállának sem volt szabad megperzselődni, hogy a csodatétel tökéletes legyen.
Brüniszkáld csak nem hitte, hogy a tüzes folyosó túlsó oldalán Zenobius élő testben jöjjön elő.
És mégis úgy történt. A próféta a szent dárdával épkézláb jött ki a két tűzrakás közül.
,,Mirákulum! Mirákulum!" - rivallá az egész fegyverhordó népség, amint ezt a csodát meglátta; a főurak és potentátok, akik ennek szemmellátó tanúi voltak: követelték a pátriárkától, hogy Zenobius atyát rögtön ,,szentnek" nyilvánítsa; ami menten meg is történt. Az új szentet a harci nép vállaira kapván, úgy hordozá körül a táborban: Íme ez már egy valóságos eleven szent! Igazi csodatevő, akiben nem lehet kételkedni; mert saját szemeivel látta őt mindenki! Ennek az ereklyéi használnak minden bizonnyal! Csak kapni lehetne belőle! De hogy ne lehetne, mikor itt van? Eleinte csak az olvasóját rántották ki az övéből, azon osztoztak meg szemenként, majd az oldalára kötött kordájára került a sor, ezt is szétvagdalták, boldogok, akiknek jutott belőle! Aztán elkezdték a bocskorait leszedni a lábairól, majd a csuhájának estek; egyik is hasított belőle egy darabot, a másik is; míg utoljára úgy leszedtek róla minden rajta levőt emlékezetnek okáért, hogy nem maradt rajta semmi sem. - Ellenben még egy tizedrésze a tábornak sem kapott belőle ereklyét, s az egész nép odatolakodott hozzá, hogy valamit nyerhessen tőle. Hátha a szakállán megosztozni lenne a legkegyesebb tisztelet? Nosza nekiestek; azt is szálanként kitépték, de még így sem jutott belőle mindenkinek. Pedig ha ez a barbár nép egyszer belekerül a buzgóságba, ez aztán meg nem tér belőle. Egyik tisztelőjének az jutott eszébe, hogy egy fül nem a világ: s már akkor a kezében volt. A példa meg gyújtott: - amint egy kikezdte, a többi folytatta az új szent szétdarabolását; széttépték ízekre, minden csontocskáját szörnyen megbecsülték; a fejét megtartották a király számára - nagyobb megdicsőülés halandó embert soha nem érhetett, mint Zenobius atyát a hű magyar, szász és bajor keresztyének között.









Jókai Mór: Minden poklokon keresztül


Segítség érkezik az éhezőknek és a szomjúhozóknak, melyben azonban kevés köszönet vagyon
Íme tehát ismét megtaláltatott a szent dárda, amellyel a keresztes vitézek annyiszor visszaadták a pogányoknak a kegyetlen öklelést, amit Pilátus katonája Üdvezítőnk testén elkövetett, s ezúttal magyar kézbe került a dárda. - Mármost azután semmi sem hiányzott a diadalmas hadjárathoz egyéb, mint az eleség és ellenség.
Az is megérkezett. De nem azon az úton, amelyen hajdan Mózes élelmezte a népét, égből hulló manna képében (ez a rosszabb; de az olcsóbb metódus), hanem velencei kereskedő hajók alakjában, akik bőséggel szállítanak mindent, ami szájat és torkot gyönyörködtet (ez a jobb; de a drágább módszer). Óh, a velencések nagyon bölcs emberek voltak: az egész keresztes hadjáratból ők nyerték meg a legtöbb krisztust (azt tudniillik, amit minálunk ,,pénz"-nek hívnak), s ha mások harcoltak az ,,igazi keresztnek" a fájáért, ők harcoltak az igazi keresztes tallérokért.
Tehát a velencei kereskedő hajóraj megérkezte után lett enni-inni a keresztes táborban, amennyi csak kell, s amint ennek híre futamodott, rögtön itt termett az ellenség is.
De nem az az ellenség, aki jön lóháton, puskával, tegezzel; hanem az a sokkal rosszabb, aki jár mankóval, rongyokban: a koldusok rettentő tábora.
Ezek voltak az igazi Sisera hadai, akik a keresztes vitézek táborát minden oldalról ostromolták, pogányabbak a pogánynál. Azt írják róluk, hogy mikor egyszer a keresztes hadak egy várost ostrommal bevettek, ahol a védő sereg már minden élelmiszert elfogyasztott: a berohanó koldusok sokasága egyebet nem találván, megette magát a lemészárolt ellenséget! - Igen bölcs gondolat volt a keresztes hadak fejedelmeitől, hogy ezeknek is adtak egy vezért, akinek ,,koldusok királya" volt a neve. Ennek a hivatala volt a koldus országot adminisztrálni, koldus nemzetet jó rendben tartani; büntetéseket kiosztani; aki nem odavaló, azt elcsapni. Mert akadnak olyan hitehagyott koldusok is, akik elszegődtek a nemes urakhoz lovat tisztítani, s ezért bért kaptak, sőt még a sáncásásban is részt vettek, fizetésért; az ilyenek nem érdemlik a koldus nevet, mert az igazi koldus nem dolgozik: hanem csak énekel és sántít.
Tehát ilyen akadt százezer Ptolomais város alatt, amint neszét vették, hogy ott nagy a dínomdánom az uraságok közt. Volt ott minden nemzetbeli koldus, férfi, leány, gyermek és banya. Itt vannak ezek már Húsleves Gottfried[1] óta. A koldus nemzet nem fogy el soha.
Az volt aztán a nagy tudomány a fővezérek részéről, megnyerni tyúkkal, kaláccsal a kolduskirályt, hogy ne az ő táborára hozza a maga ármádiáját, hanem vigye a szomszéd vezérére: annak énekeljenek.
Azonban még ez sem volt az ellenségek legrosszabbika. Hanem egyszer csak megtelt a város, s onnan valamennyi tábor minden oldalról összesereglő asszonyi szépségekkel. Egész gályateherszámra vitorláztak oda távoli szigetekről azok a vállalkozó tündérek, akiket az előbbeni keresztes vitézek a hitetlenek földjén összeszedtek, de visszatértükben magukkal haza Európába nem vihettek; mert az ottani kegyetlen törvények szerint a házasságon kívüli szeretőket máglyára vetették. Most azután újra nekik állt a világ! Ázsiában minden szabad. Egy az Isten, és négy az asszony! Ez a Mohamed vallása. De különben az ott lakó görög szépségeket sem kellett nagyon oktatni az eleusi misztériumokra; emlékeztek ők azokra még Aphrodite asszonyság idejéből. - Lett ott tivornyázás, de olyan, hogy Sardanapál látta mását.
És még akkor a rózsának nem volt tövise: amit csak két századdal később adott ajándékba az Újvilág az ónak.
Hogy Lebée László nem tagadta meg magától a világi örömöket, amiket a kedvező alkalom kínált, azt legjobban tudta a jó Brüniszkáld, akinek a süve minden diadalával el szokott dicsekedni, amiket meghódított szépségek szívein nyert; ez pedig csak szörnyülködni tudott rajta.
- Bizony istentelen ember vagy te, édes süvem, László.
- Hát hiszen Oroszlánszívű Richárd király is csak így tett. Ha annak szabad volt.
- Mikor teneked olyan szép, derék, hűséges feleséged van otthon.
- Hiszen éppen az, hogy ,,otthon" van.
- Hátha az is úgy tenne teveled, ahogy te ővele, hogy mindennap megcsalna?
- De nem teszi ám. Mert az asszonynak hűségesnek kell lenni.
- Hát a férfinak nem?
- Azt látod. Bizony te is bölcsebben cselekednél, ha ahelyett, hogy itt duzzogsz a sátorodban, s korbácsolod a hátadat, eljönnél velem az eleven virágok kertjébe, s szakítanál magadnak belőle.
- De már azt nem teszem. Mert én az én szerelmes galambomat, az én árván hagyott kis feleségemet el nem felejthetem. Mikor idegen asszonyszemélyt látok, mindig csak az jut eszembe, hol búsul most nagy magányosságban az én drága Anikóm? Hogy tölti napjait? Hogy ő is gondol rám, onnan tudom, mert minden éjjel megjelen álmomban. - S aztán, mikor ébren akarom őt látni, előveszem azt az imádságoskönyvet, amit őtőle kaptam ajándékba, mikor még jegyesek voltunk; ebben van egy szentkép gyönyörű festéssel; mikor ennek az arcát nézem, mindig azt hiszem, hogy az övét látom.
- Bizony nagy bolond vagy te, jó Brüniszkáld!

[1] Talán Bouillon!









Jókai Mór: Minden poklokon keresztül


A tarenta féregnek csodálatos természetű marása
...Egyszer aztán beleunt ebbe is Lebée László.
Ez a sok olcsó virág a szerelem kertjében, amit szakítani sem kell, odahull magától, elveszté ingerét: elfásult irántuk; nem találta kedvtelését a nagy lármás dáridókban, behúzta magát a sátorába.
Brüniszkáld azt hitte róla, hogy megtért.
Dehogy tért meg, csak még rosszabb útra tévedt.
A burgundi segédcsapatokkal együtt érkezett meg egy gálya, mely csupa hölgyeket hozott Ptolomaisba. Hanem ezek mind szent zarándoknők voltak, akik nem a világi gyönyörűségeket keresni jöttek a Szentföldre, hanem az örök üdvösséget.
Ezeknek a vezetője volt Clarinda, az ifjú de Blois Balduin özvegye, ki a hitetlenek elleni harcban elesett férjének sírját jött felkeresni.
Clarinda bámulatra méltó szépség volt. De amilyen szép, olyan hideg. Mintha csak egy márványszobornak az arcára vesztegetné valaki a kacsingatását.
Ezt nem lehetett semmi úton megközelíteni. Kincsek ajándékozásával nem lehetett őt megejteni: mert maga is gazdag volt, bőkezű az alamizsnaosztásban, és semmi világi pompát, ékszert, kösöntyűt a testén nem viselt.
A szíve gyönge oldaláról sem lehetett őt megtámadni, mert az elveszett férj emléke őrizte azt, mint fölnyithatatlan zár. Jégből van annak a nőnek a szíve, aki igazán gyászol.
Ebbe a nőbe lett szerelmes őrült módra Lebée László.
Pedig hát tiszta bolondság volt tőle ilyen szerelemnek magát általadni; mert ha Clarinda szívét valahogy meg tudná is olvasztani, de azt a láncot, amivel a feleségéhez van kötve, nincs az a tűz, ami elolvassza.
- Bizony neked is jobb volna, édes süvem, László, ha a hátadat korbácsolnád, mint hogy a holdvilág után epekedel! - monda neki Brüniszkáld, akinek a szíve baját megvallotta, éppen olyan őszintén, mint ahogy elbeszélte neki a tilosban szerzett örömeit.
Egy nap aztán egész felhevülten jött ki a városból Lebée László. Egész feje tűzben látszott lenni, s nem bírt maradni a helyén. Végre csak megvallá Brüniszkáldnak, hogy mit talált ma, nagy gyóntatására.
- Hallottad-e hírét valaha a tarentának?
- Azt se tudom én, hogy étel-e vagy tengeri szörnyeteg.
- Én sem tudom. Más sem tudja. Parányi kis állatocska. Némelyek azt mondják, hogy valami féreg, mások azt, hogy kígyó. Ez az állat az Ascalon völgyében lakik. Mikor a legelső keresztes hadsereg e völgyön átvonult, akkor ismerték meg, akkor is csak csodálatos hatású csípéséről. Nappal nem jön elő, csak éjjel támadja meg az alvó embert. S akit megmart, az rögtön, ha férfi, abba az asszonyba, ha asszony, abba a férfiba halálosan szerelmes lesz, akit legelőbb meglát, s ha vágyát ki nem elégítheti, a tarenta csípésébe belehal.[1]
- Őrizkedni fogok, hogy az Ascalon völgyében ne aludjam. Te pedig eredj el a perjelhez, és gyónd meg neki, hogy hányszor csípett meg - a tarenta féreg.
- Egyszer se biz engem. Hanem én akarok vele megcsípetni mást.
- Hogyan? Hiszen csak nem egy békaugrás ide az Ascalon völgye. Sose kerülsz te oda.
- De ide kerülhet a tarenta! Látod, milyen élelmes emberek ezek a görögök. Még a kőből is olajat tudnak facsarni. Egy ilyen házaló olajkárostól, aki mindenféle ereklyékkel, csodatevő szerekkel kereskedik, vettem ma ezt a bűbájos kösöntyűt, ebben az acéltokban. Megnézheted.
- Hisz ez nádból van.
- Az ám, olyan nádból, aminőből az arabok mézet készítenek. A zarándoknak úgy árulják, mint ,,passio-kösöntyűket". Azt állítják, hogy ugyanabból a nádból készültek, amit a Pilátus katonái csúfondároskodásból a Jézus kezébe adtak királyi pálca helyett.
- Hát az nem lehetetlen.
- Hanem ennek a karpereccé összetekert nádacskának valami titkos fortélya van. Ebbe van elrejtve egy tarenta féreg úgy, hogy ki nem jöhet belőle; hanem az egyik végén, a csomójánál vagy egy kis luk fúrva, amelyiken a fullánkját kieresztheti. Ezt pedig annak, aki megveszi, be is próbálják. Mihelyt meleg parázs fölé tartják a kösöntyűt, a tarenta rögtön kibocsátja vékony, piros fullánkját a szűk lyukon. Ugyanígy tesz, mikor éjjel, valakinek a karjára csavarva, az emberi test melegét megérzi.
- De hát minek neked ez a veszedelmes bolondság?
- Nem nekem; de másnak való ez. Annak a szépasszonynak, akinek olyan hideg a szíve, mint amilyen tüzesek a szemei.
- Clarinda hercegasszonyra gondolsz?
- Ördögöd van, hogy kitaláltad. Nemsokára lesz egy kis búcsújárás a hitetlenek országában, oda ő is velünk fog jönni, a férje sírját keresni. Ott azután, kinn a pusztában, egyedül a szolgálattevő lovag védelmére támaszkodhatva, az ilyen passio-kösöntyű olyan álmokat adhatna neki, amik elcseréltetnék vele a halottat az élővel.
- De hisz az istentelenség, amire te gondolsz.
- Csak emberi dolog.
- Megrontani egy ártatlan asszonyt! Ördögi vahorászással! Te! Hogy gondolhatsz erre? Vétkezel az Isten ellen; vétkezel az idegen nő tisztasága ellen - és vétkezel a te jó, hűséges hitvestársad ellen! - Ilyen hármas bűnre én nem hiszlek téged képesnek.
- Hát ami az Istent illeti, annak a bocsánatát már előre megnyertem; amidőn a keresztet a vállamra tűzték: akkor a jövendő bűneim is el lettek engedve - ami az idegen nőt illeti, annak bocsánatát majd az én dolgom lesz kiérdemelni, amíg csak a Szentföldön járunk - ami pedig a feleségemet illeti, - hát annak a bocsánatáról meg egészen bizonyos vagyok, ha egyszer hazajutottam.
- Gondolj rá, hogy olyan földön jársz, ami tele van megásott vermekkel - gondolj rá: hogy olyan ég alatt jársz, ahol az úrnak minden ártó angyalai szabadon repkednek, s egyik beletaszít valamelyik verembe, s benne maradsz, vagy élve, vagy halva; sohasem látod meg a te jó Máriádat, akit így kicsúfoltál.
- Ejnye, bizony szebben tudsz prédikálni a szentté vált Zenobiusnál.
- Azért is a nevem: a félelem és megrovás nélkül való vitéz.
- No, hát ezt szeretem benned én is legjobban. Hogy ilyen szent hírében állsz. - Te segíthetsz rajtam.
- Látod, már énfelőlem nem jár olyan jó szellő. Rólam azt tudják, hogy a bátorságom az asszonyokat nem kevésbé fenyegeti, mint a férfiakat. Kitapogattam, hogy az én szolgálatomat, mint védőlovagét, az isteni Clarinda nem hajlandó elfogadni: annyi lépést hátrál előlem, ahányat én közelítek felé; s a kezemből még a vízkereszti szenteltvizet sem hajlandó elfogadni. Hanem annyival inkább tisztel és becsül téged. Példabeszéddé vált hitvesi hűséged az ő füléig is elhatott. Téged elfogadna védőlovagjának a nagy búcsújárás alatt.
- Hát hiszen én becsülettel meg is védelmezném.
- Hiszen az kellene nekem éppen. Te, a jámbor Brüniszkáld lovag lennél a kísérője a mennyei hercegasszonynak; míg egyszer valahogy a sivatag cédruserdejében egy este megajándékoznád őt ezzel a passio-kösöntyűvel, amit ő tetőled egész gyanútlanul elfogadna, - azon az éjszakán pedig az őrtállás hivatalát énnekem átengednéd. A többire azután nem lenne gondod.
- S te azt hiszed, hogy én erre a te furfangodra ráállok.
- Sőt, követelem tőled, hogy reá is állj. Ezzel te nekem tartozol.
- Micsoda törvénynél fogva?
- Hát a ,,Minne-törvénynél" fogva. Emlékezhetel rá, hogy mikor Visegrádon voltunk az udvarnál, mind a ketten felavattuk magunkat a Minne-lovagok körébe, s amiket a Minne-törvényszék határozott, azoknak magunkat mindenben alávetettük.
- Akkor volt az!
- No, hát akkor volt az. De te jól emlékezhetel rá, hogy a Minne-törvényszék ítélete szerint, amidőn egy lovag egy úrhölgybe szerelmes, a másik lovag, aki annak bajtársa, őt minden törekvésében gyámolítani köteles.
- Fiatalság - bolondság; akkor tetszett nekem ez a mulatság.
- De arra az ítéletére is emlékezhetel a Minne-törvényszéknek, hogy szerelem és hűség férfi és nő között csak addig bír valami értelemmel, amíg férj és feleség nem lesznek. Amint a házasság közbejön: a szerelem és hűség helyét eskü és kötelesség váltja fel, amik egymást megsemmisítik. Az eskünél megszűnik a szerelem, s a kötelességnél megszűnik az eskü.
- Ez bolondul volt határozva.
- Teneked tetszett az akkor, nem voltunk feleséges emberek. De most már te is az vagy, én is az vagyok. A Minne-törvény másnak élet, nekünk halál. Én a megtámadott férjek pártján vagyok, s a csábítókat visszaverem.
- De hisz ekkor szarvat emelsz az egész lovagkör ellen.
- No, hát akkor szarvat emelek.
- De biz én azt letöröm.
- Le ám, ha fel nem öklellek előbb.
- Brüniszkáld! Ne felejtsd el, hogy ki vagyok?
- Süvem vagy; de én is az vagyok neked. Kerüljünk csak egyszer haza, majd akkor aztán az asszonyaink mondják meg, hogy ki vagyok én, és ki vagy te?
Ez már kegyetlen odavágás volt Lebée Lászlónak Brüniszkáld részéről.
- Hát csak nem akarsz a szép Clarinda hercegasszony védő lovagjává lenni a kedvemért? - kérdé még egyszer Brüniszkáldtól Lebée László.
- De igenis akarok védő lovagja lenni Clarinda hercegasszonynak, azért, hogy megóvjam őt tetőled.
- Vigyázz magadra, Brüniszkáld! Te még nem tudod, hogy ki vagyok én, ha megharagítanak.
- Dehogynem tudom! Hiszen együtt voltunk veled a király testőrei. Nem utánabolondultál-e ott is minden szép asszonynak? Nem a mentekötődnél fogva cibáltalak-e ott is hátra, hogy valami bolondságot el ne kövess? Hiszen Bánk bán feleségébe is szerelmes voltál. Neked is kínálta a szaracén varázsló azt a csodaszert, amivel egy asszonyt (italába lopva) szerelmessé lehet tenni. Én beszéltelek le róla, hogy ne nyúlj hozzá. Bizony vesztőhelyen végezted volna a dolgodat. Hagyj fel ezzel a kívánsággal. Ha nagy a szeretet a szívedben: ne add azt asszonynak, hanem add a Jézus Krisztusnak, akiért idejöttünk; s ha nagy a haragod, ne fordítsd énellenem, aki annak hasonló haragot nem tudok ellene vetni; hanem fordítsuk együtt mind a ketten a magunk gyilkos indulatait a hitetlenek ellen. Jer velem, menjünk oda együtt a királyhoz, hogy bocsásson bennünket a magunk dandáraival együtt előre, az ellenséget fölkeresni, ott azután majd lássák meg, hogy melyikünk a vitézebb?
A vitézség dolgában nem is volt Lebée Lászlónál semmi hiányosság; egyéb nemes indulatok is csoportosul voltak a lelkében, csak egy dologban volt gyarló a természete: a szerelemben. Mindig olyan nőbe volt szerelmes, akibe legkevésbé volt neki szabad. S mentől áthághatatlanabbak voltak az akadályok, mentől lehetetlenebbnek látszott a diadalma, annál jobban küszködött utána. És amellett csélcap, állhatatlan, csapodár volt: még a bűnéhez sem hű. Az egyik bűnéért elfelejtette a másikat. - Kész volt a nemzetét kimozdítani helyéből, hogy Brüniszkáldot a lakodalma napján elszakítsa attól a menyasszonytól, akiért ő is őrjöngött; elhozta magával még Palesztinába is: itt azután az otthon hagyott bálványát is elfelejté, amint egy másik nőre talált, akiről azt tudta, hogy nem szabad hozzányúlni.
Színből tehát azt mondá Brüniszkáldnak, hogy megbánta gonosz szándékát, s nem bánja, ha mindketten fölmennek Endre király elé, fölkérni őt, hogy bocsássa őket a harcosaikkal ellenséget keresni.
Azt gondolta magában, hogy majd elhagyja ő valahol a jó Brüniszkáldot.
Ezalatt azonban megérkezék a jeruzsálemi király és a pátriárka Ptolomaisba. Elhozták magukkal az igazi keresztfának azt a megmaradt darabját, ami a Tiberias melletti ütközetből a hitetlenek kezéből megmentetett.
Erre ismét nagy lett a lelkesedés a keresztesek táborában, mármost elhatározták, hogy csakugyan elmennek seregestől a hitetlen ellenséget felkeresni. Pedig olyan jó volt már akkor Ptolomaisban lakni. Mindennap új dáridó!
Hanem hát nem azért jöttünk ide, hogy itt tivornyázzunk, hanem hogy a hitetlenek táborát összetörjük.
A jeruzsálemi pátriárka úgy fellelkesíté a minden nemzetbeli vitézeket, hogy elhatározták magukat a Cison zuhatagain átkelni. Maga indult előre a pátriárka a szent kereszt darabjával, s kísérői csupa királyok és hercegek voltak, akik mezítláb és hajadonfővel járultak a szent jelvény után.
A magyar lovasság adta meg a példát, hogyan kell lóháton átúsztatni a rohanó folyóvízen; a többiek aztán követték őket. A tehetős zarándok nép, a szent szüzek tutajokon vitették át magukat; a sok koldushad és egyéb mihaszna nép ideát rekedt.
Az egész nagy rengeteg tábor szent zsolozsmákat énekelve (ki-ki a saját nyelvén), nyomult előre a Jezráel völgyében a Hermon és Gelboa hegyek szakadékai között.
Néhanapján ez a völgy egy földi paradicsom volt, átszelve vízvezetőkkel, beterítve gyümölcsöskertekkel; de amióta a keresztes háború folyik, átalakult lakatlan sivataggá; a két hegy közét betemette a sívó homok, amitől az úgy fehérlik, mintha hóval volna beterítve. A hajdani házaknak csak a kupolái látszanak ki a fövénybuckákból; a kertek helyén a homoklakó tövisek vertek gyökeret, az agave meg kaktusz, ami terem ugyan gyümölcsöket; de aki megkóstolja, akkorára dagad tőle az orra, mint az uborka. A hegyek kopárok már; az erdőket letarolták róluk; meztelen vörös sziklák vakítják naphosszat az utazó szemét, a vízvezetékek le vannak rombolva, maguk a hegyi patakok, amik azokat táplálták, elvesztek, kiszáradtak. A hajdan nagy fáradsággal épített kutak be vannak temetve, napi járóföldre nem találni egy ital friss vizet. Járt útnak vagy élő embernek, aki megmondja, merre van még ember lakta világ, még csak nyoma sincsen.
De mégis, az első éjszakára akadt útbaigazítója a keresztes hadnak. Mikor éppen lemenőben volt a nap az izzóvörös porfír sziklák mögé, rátaláltak arra a térre, aminek ,,Csontmező" a neve.
Ez az első állomás.
Még a legelső, Remete Péter vezetése idejéből való emlékezetes hely ez itten. Messze, amennyire a szem ellát, kutyatejjel és szamártövissel benőtt mező terítve van emberek és lovak csontjaival: néhol egész csontváz együtt, másutt messze a törzstől elgurult koponya, összetört dárdák, csontba szakadt nyílhegyek; csak a csont és a vas maradt meg, ami elemészthető volt, az már elmúlt; amit érdemes volt felszedni, azt elvitték. A tízezernyi csontváz közül egynek a nevét sem tudja már senki. Még a farkasok és a keselyűk sem emlékeznek már róluk.
Ez jó volt első éjjeli tanyának.
Clarinda hercegasszonynak ezen az éjszakán nem volt szüksége őriző lovagra. A sátora körül volt rakva halálfejekkel; azok jó vigyázók.
Másnap, amint megvirradt, a hajnali énekszóra ismét útra kelt a tábor, még mélyebben hatolva a hegyszakadékok sivatag országába.
Delelőre feltalálta a második útmutató állomást, a ,,Keresztek halmát".
Ez már újabb emlék. A német császár hadjáratából maradt fenn. A legvitézebb hadsereg maradéka, éhtől, szomjtól elkínozva, idáig vergődött a szikla-tévútban; itt utolérte a sivatag réme, a számum: se ló, se lovag nem bírta tovább. Csata nélkül, dicstelenül meg kellett halni. A német lovagok, hogy hulláikat meg ne csúfolja az idegen, kiválasztottak egy meredek falaktól emelt fennsíkot; oda telepedtek le, ott fogadták az elkerülhetetlen halált. - Lefeküdtek a földre hanyatt, fejük alá tették a pajzsaikat, kardjukat a mellükön keresztül; két karjukat elnyújták a földön, hogy mindegyik egy élő keresztet ábrázolt. Most is úgy feküsznek ott. A sisak, a páncél ott van csontvázaikon. Elvonuló utasnak se kedve, se ideje oda felmászni, hogy fegyverzetüket elrabolja. Ott hevernek, a szent idő tanújelei, a hősök, saját maguknak a koporsói és sírkeresztei.

[1] Lásd: Histoire des croisades par. M. Michaud. Tom. I.









Jókai Mór: Minden poklokon keresztül


A Jezrael völgy nagy nyomorúságai
Itt tartott delelőt az újon jött keresztes tábor.
Víz itt sem volt található. Ha lett volna, most ezek a lovagok nem feküdnének odafenn a sziklán.
A gyönge asszonynép, a zarándoknők, az apácák már alig bírtak a sivatag homokban előbbre hatolni.
Az a meggyőződés kapott lábra ezúttal a keresztes hadban, hogy a teve nem az Isten teremtménye: az a sátán alkotása; az egész rút alakja bizonyítja, hogy ez a pokol hírével született szörnyeteg; de még inkább az a szövetség, ami közte és a hitetlenek között fennáll: azok szoknak a tevén nyargalni. Ennélfogva a keresztesek nem hordtak magukkal tevéket, amiknek olyan nagy hasznát venni a sivatagban. Az innivalójuk már másnap estére elfogyott.
Clarinda hercegasszony ugyan hozatott maga után öszvéreken bőséges tömlőket forrásvízzel, amennyi neki és kíséretének tíz napra elég volt; hanem amint azt a sok szomjtól eltikkadt zarándoknőt meglátta úton-útfélen kidűlve, félholtan; megesett rajtuk a szíve, nem állhatta meg, hogy meg ne itassa valamennyit; úgyhogy másodnapra már magának sem volt mit innia.
Azt hitték, hogy csak nem tart ez a sziklasivatag örökké.
Az pedig folyvást nem adott más változatot, mint térdig süppedő sívó homoktengert, szemvakító verőfénnyel és réteges sziklafalakat, amikről sütött az izzó napmeleg.
Éjjel aztán vigasztalásul olyan hideg volt, hogy majd megfagyott a sátoron kívül rekedt ember; harmat pedig nem hullt.









Jókai Mór: Minden poklokon keresztül


A veszedelmes dudaim gyümölcsök
Néhol egy-egy rekedt völgydöbörben egyszerre csak buja, zöld növényzet lepte meg a keresztülvonulókat: az egész lapály fedve volt széles sipka nagyságú levelekkel, tekergő indákkal, miknek szárairól buja fényes kobakok csüggtek alá. Valami dinnye, vagy uborka, vagy ,,dudaim", vagy kolokánt, ahogy az írás nevezi, nedvvel tele gyümölcs. A tapasztalt vezérzarándokok nagy kiabálással szaladgálták be csapatjaikat, hogy senki ez ártó gyümölcsökhöz hozzá ne nyúljon; mert a rövid enyhülésért halált vesz bennük magának. Meg is fogadták, nem is. Aki aztán az édes zamatú kobakokat megszedte, s szomját oltotta a nedveikkel, nagy hamar elmaradt az útfélen halálos görcsökben; magára vethetett! Minek torkoskodott? - De ezért senki se tanult a példáján. Az új völgyszakadékban jött másféle gyümölcs: halálalma, zsidócseresnye, bolondcitrony; azzal laktak jól, attól hullottak rakásra.
Aki már tántorogni kezdett, aki térdre esett, aki a tenyerével kereste a földet, azt mondták rá: ,,No, ez már a kvártélyán van!" Annyi bizonyos volt, hogy ez az igazi út, amelyen a mostaniak előtt annyi keresztjáró hadsereg elment már. Ki a Szentföldre, ki a paradicsomba.
Minden lépten-nyomon felrúgott koponyák egész kupacokban, kerekeikkel fölfelé fordított szekerek, félig eltemetve a homoktól, üres páncéldarabok hirdették, hogy ez az út vezet a szent sírhoz.
Két meredek sziklafal között, amik csaknem összeérnek, s hosszú tekervényes folyosót képeznek, megtalálták a keresztjárók az utolsó stációt. Egy nagy kerek döbört.









Jókai Mór: Minden poklokon keresztül


A tetemhalom
Körös-körül a szikla oly magas, hogy nyíllövés a párkányát el nem éri. Ellenben onnan a magasból sziklákkal agyon lehet verni idelenn a legvitézebb sereget.
Ott van az útban a tanúság. Élő tanú, pedig halott. Egy rengeteg nagy domb. Csupa merő holttetemekből egymásra hányva. Ez a legújabb tetemhalom. Valami száz évvel későbbi a legelsőnél, Richárd király idejéből való. A hullák még nem váltak egészen csontvázakká; nincsenek is fegyvereiktől úgy megfosztva. Felülről alá hengerített sziklák úgy összezúztak embert és páncélt, úgy egymásba tapostak állatcsontot, öltözetet, vértet, hogy nem volt érdemes a törmeléket szétválogatni. Úgy maradt minden egy halomba gázolva. Csak itt-ott nyúlik ki belőle egy vaskesztyűs kéz, egy lovagkelevéz, zászlórongy a végén. A címerdarabokból találgathatják az utóbb jövők, kiről hámlott az le? Kinek a szíve porladozik ott a nagy halomban, aminek fele kő, fele csont. Hanem legfelül, valamennyi holttest fölé, oda van fektetve egy roppant nagy ércfeszület, aminek a keresztje kovácsolt vas, maga a Krisztus-alak rajta pedig vörösréz, ami az időtől egészen zölddé vált már. A hitetlennek egy óriás kígyót fontak körüle csúfságból, a kígyó fejét az Üdvözítőével szorítva egymáshoz.
Itt igazán meg kellett állni, ez a memento mori! Ha Koradin csapatjai ott leskelődnek a magasban, Endre király vitézeitől csak az a halom lesz magasabb. Elvesznek csata nélkül - mint példaadóik.
Abba a sziklaszorosba bemenni nem volt ajánlatos, mielőtt a környéket fel nem kutatták.
Két önkéntes csapatot indítottak meg, egyet keletnek, másikat nyugatnak, hogy kémszemlét tegyenek oldalvást a hitetlenek birodalmában; a nyugati csapatot Lebée László, a keletit Brüniszkáld vezette. Amannak a meredek sziklagerincre kellett felkapaszkodnia, emennek egy mély szakadékba alábocsátkoznia.
Amíg azoknak egyike vissza nem tér, az egész keresztes hadnak ott kellett tanyázni a Jezrael völgyében. Már akkor harmadik napja volt, hogy nem kaptak vizet.
De Clarinda hercegnőre nézve a rá következő nap szenvedéseinek elviselése meg volt könnyítve azáltal, hogy éppen kántorszerda volt. Szent fogadása szerint ő ezt a napot akként szentelte meg rendesen, hogy sem étel, sem ital nem érte az ajkait. Ezen a napon tehát fogadásul böjtölt. És az mindegy lett volna rá nézve, ha valahány kő hever a pusztában, az mind pástétommá változnék is; s ami vizet a délibáb a láthatáron hullámoztat, valósággal idejönne is, friss itallal kínálkozva: ő ahhoz hozzá nem nyúlna. Tehát ezen a napon a szent fogadás segítette neki a kétségbeejtő epedést, szomjúságot elviselni. Még másokat is tudott buzdítani a türelemre és kitartásra.
A keresztesek tábora egész nap zsolozsmákat énekelt, ami szintén eloszlatja a test gyarló kívánságait.
Estefelé aztán a tábor szélén felállított előőrök riadójelt adtak. A napnyugati hegygerincről csapatok közeledését lehet látni.
Nemsokára ki lehetett venni az alkonyfénynél, hogy azok ott a magyarok fehér zászlói. Lebée László kerül vissza.
A fekete alakok sorozatában kivehetők voltak a hegygerincen végigügető idomtalan dromedárok. A magyar vezér zsákmányt ejtett!
Akkor bizonyosan emberlakta vidékre talált.
S ha arra talált, akkor frissítő italt is hoz magával a tábor számára.
Csak erre a puszta reményre is rögtön újraéledt az egész táborban a bizalom és jókedv. Nem lesz már semmi baj!
És méltón keletkezett ez a hit és öröm; mert amint Lebée László csapatja alászállt a hegymagasról, az előrekergetett tevék, a lovakat megelőzve, vágtattak a táborba, oldalaikra terhelt tömlőikkel, amik forrásvízzel voltak megtelve; ahol azonban a hadnagyok elfogdosták őket: nehogy egy csapat feldorbézolja az egész szállítmányt, s a többinek ne jusson belőle. Majd mindazt igazság szerint fogják dandáronként felosztani.
De még azonkívül mennyi mindent hozott Lebée László!
Kincsekkel, drága szövetekkel megrakott öszvércsapatot. S aztán egy egész sereg hitetlent, hátrakötött kezekkel, hadifoglyul ejtve. S cserében azoknak a paripáira ültetve, ugyanannyi kiszabadított keresztyén foglyot. Ezeket már messziről meg lehetett ismerni hosszú hajfürtjeikről, míg a hitetlenek koponyája simára volt borotválva.
Minő diadalkiáltás fogadta a visszatérőket! Clarinda hercegasszony maga is eléjük ment hölgykíséretével a győzteseket üdvözölni.









Jókai Mór: Minden poklokon keresztül


Clarinda megtalálja elvesztett férjeurát
Lebée László úgy tűnt fel most a hölgy előtt, mint a szent csodák szabadító lovagja, akit hívek bámulata vesz körül, aki előtt leborulnak a szorongattatásaikból megszabadított szentek, s imádják, mint egy arkangyalt.
A hercegasszony maga is eléje ment a diadallal visszatérő hősnek, hölgyeivel együtt: minden hölgy pálmaágat vitt a kezében.
Lebée László Clarinda számára különös átalagokban a legzamatosabb ciprusi bort hozta. Bort, mikor a vizet is nektárként fogadták volna! És a drága gyümölcsöknek és csemegéknek egész halmazát. Gáza város, amit ott túl a hegyeken egy rohammal elfoglalt, már a tejjel-mézzel folyó Kanahán földén van.
Lakodalom napja volt ma az egész tábornak.
De Clarinda hercegasszonynak kétszeresen az volt.
- Vesd le az özvegyi fátyolt, nemes hercegasszony - mondá Lebée László. - Én visszahoztam szaracén rabságból elvesztett férjedet.
Clarinda nagyot bámult. A fegyvertársak, kik a tiberiási ütközetből megmenekülve hazatértek, mind azt mondák neki, hogy De Blois lovag elesett. Látták őt a csatamezőn lováról lehullva, a homokban elvérzeni.
Lebée László megmagyarázá a rejtélyt.
- A nemes lovag valóban ottmaradt a csatatéren nehéz sebektől elborítva; de hű trubadúrja testével védte meg a hitetlenek első dühe ellen, azután pedig könyörgő dalaival enyhíté meg a szaracénok szívét, tudatta velük, hogy ez nemes lovag, kiért nagy váltságot fizet a családja, ha életben hagyják. Így vitték el Gázába, hol lassan felépült nehéz sebeiből.
A trubadúr valóban előkerült; abban Clarinda hercegnő felismeré férje hajdani hegedűs dalnokát, aki mindent elmondott előtte apróra, hogy történt De Blois lovag csodás megszabadulása.
Clarinda sietni akart megszabadított szerelmes ura elé; de Lebée László visszatartá egy szóra.
- Türtőztesd indulatodat, nemes hercegasszony; mert nincs öröm üröm nélkül. Férjed, a nemes De Blois lovag ugyan él és meg van szabadítva; de arcától el fogsz iszonyodni. Az átkozott szaracénok egyszer, midőn a fogoly lovag, nem várhatva, míg váltsága megérkezik, szökéssel akarta megszabadítani magát, utánaeredtek, visszahozták, s akkor az arcát úgy elcsúfították, hogy Isten képmására nem ismerni benne. Azért légy készen e szívfájdalomra, mikor őt viszontlátni fogod.
Clarinda hercegnő nem bánta azt, akármilyen lesz is De Blois lovag arca, csak ő maga élve karjai közt legyen.
De mégis erősen visszaborzadt tőle, amikor meglátta. Hordszéken hozták, mert lovon nem bírt ülni; elég cifra ruha volt már rajta, amit a prédából kiválasztottak számára, de még a széles vas nyakörvtől nem tudták megszabadítani a nyakát: az arca pedig, gonosz megcsonkításokkal egészen ki volt vetkőztetve a formájából, s emiatt a hangja is úgy elváltozott, hogy soha Clarinda hercegasszony rá nem ismert volna benne az urára, ha a hűséges trubadúr nem bizonyította volna, hogy ő az.
Mi lett abból a szép, nemes ábrázatból! Hová lett a délceg alak? Csak a romjai maradtak meg. - Nincs rajta mit megcsókolni. Clarinda kezét nyújtja neki, szemeit fájdalmasan behunyva, s akkor veszi észre, hogy az a kezét sem tudja jól megszorítani: a hüvelykujjai le vannak vágva, hogy kardot ne foghasson többé. Óh, mily átkozottak ezek a hitetlenek!
Clarinda hercegasszonynak egy percre az a gondolat villan a lelkébe, hogy hátha nem is De Blois lovag ez a gyászvitéz? Most már inkább szerette volna, ha a sírjára talált volna, mint a roncsára. Hanem amint sátorába vitte a megszabadított vitézt, s maga mellé ülteté, az annyi édes emléket tudott neki elmondani boldogságuk hajdani korszakából, amiket nem tudhatott más; úgy kérdezősködött név szerint az otthon maradt rokonokról; még a paripáknak: de még a kutyáknak a nevét is tudta, s a nagy hársfákat a kastély körül, és a dalosat, amiket Clarinda hárfahanggal kísért néhanapján! Hálószobájuknak egyes bútorait: az ősi képeket, még azt is, hogy melyik szekrény hol áll, s hogy a remekművű állóóra, amit minden öt évben egyszer kell felhúzni, ezen évben éppen karácsony ünnepén fog lejárni. - Ez nem lehet más, mint De Blois lovag.
Azután beszélt a saját szenvedéseiről: miket élt keresztül, hogy fosztották meg a pogányok még attól a kis amulettől is, amit Clarindától kapott, kis elefántcsont Szent György-alak volt az; ő azt olyankor, mikor levetkőztették mindenéből, a szájába dugta el; de egyszer a nagy kínzásra kiesett az a nyelve alól, s akkor összetaposták. Óh, milyen gonoszok ezek a hitetlenek!









Jókai Mór: Minden poklokon keresztül


Vannak, akik még a hitetleneknél is gonoszabbak
Clarinda hercegasszony meggyőződött róla, ez az ő valóságos hites férje.
Pedig hát nem úgy volt.
És nem a hitetlenek a leggonoszabbak.
Mert igaz ugyan, hogy ők bántak ilyen kegyetlenül ezzel a lovaggal: csakhogy ez sohasem volt De Blois herceg; hanem annak valami vazallja; s hogy olyan jól tudott mégis egy és más titkos körülményeket, annak az a nyitja, hogy a herceg ezeket, a keresztes hadjárat alatti visszasóhajtozásai közben el-elmondogatta a kedvenc trubadúrjának, hogy az szedje versbe, s csináljon rá nótát; a trubadúr megint elmondott mindent apróra a megcsonkítottnak, hogy ámítsa el csalfán a hercegasszonyt. Mind a kettőt pedig megvásárolta Lebée László, először azáltal, hogy kiszabadította őket nehéz fogságukból, másodszor pedig gazdag ajándékokkal és fényes ígéretekkel, hogy játsszanak ilyen alakoskodást a hercegnő előtt.
Azok talán nem is tudták, hogy mi gonosz szándéka van ebben a lovagnak.
Vagy talán ha tudták, csak tréfára vették. Asszonyt megejteni nem valami vétek! - azt mondja a világ. Ebben a tekintetben a keresztes hadak nem ismerték a tízparancsolatot; bizonyítják azok a szigorú törvények, amiket a keresztes hadvezérek az asszonyokat elcsábító lovagok ellen hoztak: máglya és karóbahúzás volt azoknak a bűntelése. De sohasem hajtották végre ezeket a kegyetlen törvényeket, mert különben magukon a törvényhozó fejedelmeken kellett volna elkezdeni a példaadást.
Talán nagyokat is nevettek maguk azok, akik ebben a tréfában tudósok voltak, ha annak a végére gondoltak. Clarinda hercegasszony most már feltalálta a férjét: vége van a szent fogadalomnak: most már azzal egy sátor alatt illő, hogy tanyázzék. A viszontfeltalálás örömére lakomát kell ülni: van hozzá drága étel, ital; ha drága nem volna is, jó volna, kétnapi nehéz nélkülözés után. A jó ciprusitól megjön a mély álom. Az arany hólyagos kulacsba tán van is egy kis álomital keverve, s az csak a hercegnőnek szolgál. Akkor aztán Lebée László vitéz odakerül a lesből, felváltja a hamis férjet: s míg a képzelt viszontlátás örömeiben ő osztozik, azalatt az ál De Blois lovag odakinn őrzi a paripáját. A csillagok vakok, s a pusztaság süket!
Akkori időkben csak nevettek ezen! Hát ugyan mi panasza lehet annak, akivel ez megtörténik?
Hanem egy akadálya mégis volt e furfangos csel sikerülésének. Az, hogy Clarinda hercegasszonynak fogadása volt ezen a napon böjtölni. Napestig nehéz volt e fogadalmat megállni - mert nem volt se étel, se ital, s akkor legnehezebb a böjtölés, amikor kénytelen vele az ember; de most már terítve volt a tevebőr szőnyeg sülttel, süteménnyel, kotyogó kulacsokkal, kínálkozó ínycsiklandó falat, szomjeloltó korty, most már nem volt ,,kín" a böjtölés, hanem ,,virtus". S ezt könnyebb megállni!
Clarinda hercegnő, ahogy fogadása tartá, most már, midőn előtte állt a gazdag lakoma, nem nyúlt sem ételhez, sem italhoz: csak az ál De Blois költött el mindent magában, utoljára a hercegnőnek szánt italt is, attól aztán maga aludt el. Lebée László vitéz pedig leshette odakinn a mezőn a várva várt jeladást.









Jókai Mór: Minden poklokon keresztül


Az igazi De Blois lovag megérkezik
A keresztes táborban meg voltak vigasztalva egy napra. De nem többre. Amit Lebée László öszvérháton az elfoglalt Gázából elhozhatott, azt mind hevenyében nagy mohón felfalták, lenyelték: holnapra megint nem maradt semmi, oda Gázába visszamenni pedig nem vala tanácsos; mert azt nyomban elfoglalta Koradin szultán, aki ott állt nagy sereggel a hegyeken túl.
Eszerint ellenség már lett volna.
Csakhogy ez nem az az ellenség volt, kit a keresztes hadak kerestek. Ez a kairói szultán serege volt. A kereszteseknek pedig semmi dolguk sem volt Kairóban, hanem Jeruzsálemben; azért ők a másik szultán, a damaszkuszi Malek Adel seregeivel óhajtottak találkozni, akinek inkább keze ügyében esett Jeruzsálem.
Amint Lebée László, nagy epekedve, lesi a csillagos éjszakában a jeladást Clarinda hercegnő sátora felől, a hegytetőkön felállított előőrsök elkezdenek riadót fúvatni; erre fölébrednek minden alvók, talpra áll az egész tábor. Valami sereg közeledik a keleti hegyszakadékok közül, s még nem tudni, hogy ellenség-e, vagy pedig a kémszemlére kiküldött Henning Brüniszkáld serege?
Ezzel a fellármázással aztán egészen el lett rontva Lebée Lászlónak az egész vágyakozása a szerelmi kaland után, neki is a maga csapatjához kellett sietni. Átkozta a csillagokat, hogy nem tudták azokat a közeledőket másfelé vezetni.
Pedig az nagy kár lett volna, ha azok eltévednek: mivelhogy éppen Brüniszkáld csapatjai voltak, akik visszatérőkben valának. A pásztorkürtök nótáiról messziről meg lehetett őket ismerni.
Még nagy éjszaka volt, amidőn előtünedeztek. Fáklyáik bevilágíták a sziklák oldalait, amiknek mély völgyeiből előkanyarogtak; s az volt a bámulni való, hogy háromszorta nagyobb sereggel jöttek elő, mint amilyennel eltávoztak.
Kiderült annak az oka azonnal, mihelyst Brüniszkáld lovag az egybegyűlt vezérek elé vágtatott. Ez volt az első szava:
,,Én a Jordán partjáról jövök!"
De ez az egy mondás egész mesemondással fölért.
A szent Jordán folyó csak egy félnapi járóra kelet felé! Az óhajtott drága folyam, melyben Krisztus megkeresztelkedék! Melyben egyszer megfürödhetni minden keresztyénnek annyival nagyobb a vágya, minthogy a hozzájutásig epesztő sivatagokon kell keresztülhatolni. Itt van közel a szent folyam, amelynek partjain a korább jött keresztyének erős, kerített várakban, kolostorokban letelepültek, s gyakran magukra hagyatva, védték kis telepeiket a szaracénok özöne ellen. Ezekre talált rá Brüniszkáld. A végső veszedelem óráiban jelent meg szabadításukra, elverve falaik alól az ostromló pogány hadat. Ezeknek a fegyveresei szaporították meg a seregét, azután meg az a sok keresztyén fogoly, akit a szaracénok rabságából kiszabadított, mikor a gonosz ellenséget a Jordánon keresztülűzte. A túlsó parton áll Malek Adel a szíriai sereggel.
Tehát fel van találva minden, amit a keresztes vitézek kerestek! A Jordán, az út Jeruzsálembe és az utat elálló ellenség!
Ez volt a nagy hozsánna! Ami ennek a hírmondásnak a visszhangjául riadt fel. Tízszerte nagyobb, mint amit Lebée László diadalhíre költött. Ő csak bort hozott a tábornak: de Brüniszkáld vizet és vért, amit jobban szomjúhoztak.
Lebée László vitézi arca sárgult az irigység miatt.
De még majd több oka is lesz neki az elsápadásra.
Amint egyszerre megvirradt (ezen a vidéken az éjszakára rögtön következik a nappal, hajnal alig van közben), a Brüniszkáld üdvözletére siető szent hősök sorában megjelent Clarinda hercegnő is. Az álomitaltól elnyomott urát nem bírva felkölteni, otthagyta a sátorában, s maga sietett az örömhírt hozó lovag elé, hogy azt üdvözölje.
De Brüniszkáld is eléje sietett, amint őt hölgyeivel együtt közeledni látta.
- Hercegnő, légy készen nagy örömre és nagy szomorúságra. Én feltaláltam férjedet, De Blois lovagot.
Clarinda elbámult. Ez is feltalálta az ő férjét? Pedig neki nem volt több, csak egy. - Egy már ott alszik a sátorban.
Hiszen ez a másik is alszik: hanem a koporsóban. Amaz részeg; de ez halott.
Ez a valódi De Blois lovag, akinek a holttestét a templomos vitézek az ütközetből magukkal vitték, s azután bebalzsamozva üvegfedelű koporsóba tették, hogy egyszer majd hazaküldjék Európába, ősei sírboltjába. Íme itt hozza nyolc férfi a vállán a koporsót; odahelyezik azt Clarinda hercegasszony lábaihoz. Az üvegfödélen át jól láthatni az elhunyt dalia arcára.
Ez aztán nem hazud. Minden vonása azt mondja: ,,Én vagyok a te szerelmes jó urad!" Még az a beforradt régi sebhely is rávall a homlokán; de kivált az a hatalmas sasorr, ami a De Blois nemzetséget annyira kitűnővé tette más családok felett!
Rajta volt a halotton az egész fegyverzete is: bár horpadozott és dárdáktól átlyuggatott; de mégis ismerős, s a hímzett derékkötő, amit Clarinda maga varrt ki a számára.
Valóban nagy öröm és nagy fájdalom volt az, amely a koporsóra leboruló özvegy könnyeiben kitört; ki oly régen keresett szerelmesét ekként föltalálta. Ez minden egyéb érzést elnémított szívében.
Csak azután, hogy a zárt koporsófödelet csókjaival elhalmozta, s az üvegfalon át kibeszélte magát néma kedvesével, elmondta neki a szív minden gyöngéd hízelkedéseit - csak azután kezdett még valami más indulat is feltámadni szívében: először a hála azon nemes lovag iránt, aki ezt a kincset számára felfedezte, idehozta; ennek bizonyára nagy köszönettel tartozik: méltó, hogy azt a vaskesztyűt a kezén csókjaival illesse. - De az erre következő indulat meg aztán a bőszült harag volt, amiatt, hogy ővele az a másik, az az elcsúfított arcú ily nemtelen játékot űzött. Még odatette a csúf fejét a hercegnő ölébe, s azt kívánta, hogy az hüsselje őt a legyezőjével. Ez példás büntetést kíván.
El is érte a gonosztettet a jutalma!
Maga Lebée László vette kezébe a megtorlást mint ítélő bíró: s a csaló trubadúrt az ál De Blois lovaggal együtt, kegyetlenül megkorbácsoltatá. Az eléktelenített lovag még akkor is aludt a mákonyos bortól, s álmában kiabált, amíg a farmatringgal simogatták: ,,Húj be rosszul van vetve a fejem alja! Soh' sem fekszem többet hercegi nyoszolyába!" A trubadúrnak azonban betömték a száját, nehogy ki találja kiabálni, hogy hiszen maga Lebée László vezér bérelte őket, hogy ezt az alakosdit játsszák! - Végre lófarkra lettek kötve mind a ketten, s ily módon halálra szánkáztatva, ahogy megérdemlék.
Lebée László azonban, amint négyszem közé kaphatta a kedves süvét, Brüniszkáldot, azt mondá neki, fogcsikorgatva:
- Héj, de szerettem volna, ha belefulladsz vala a szent Jordán vizébe, amikor rátaláltál, hogysemmint elhozád az igazi De Blois lovag holttestét, üvegkoporsóban. - Porba ejtetted velem a pecsényemet!
Brüniszkáld érté a süve haragját. De csak fejet csóvált rá:
- Bizony, édes Lackóm, nagyon itt az ideje, hogy a szent Jordán vizében lemosd azt a sok rossz indulatot, ami a testedhez ragadt.









Jókai Mór: Minden poklokon keresztül


A keresztes hadak rátalálnak a Jordánra, hanem az ellenségre nem találnak
Tökéletes lett az örömük a keresztes hadaknak, amidőn másnap Brüniszkáld vezetése alatt, rövid mellékúton, kijutottak a sziklatömkelegből, s maguk előtt látták a szent Jordán folyamát, s annak édeni vidékét.
Csendes méltósággal kanyarog alá az áldást adó folyam a jerikói síkon végig, kígyózó kanyarulatokban félszigeteket képezve, amik pálmafákkal, balzsamillatú bokrokkal vannak fedve; a ligetek sötétjéből paloták tornyai fehérlenek elő. Az a zöld erdő ott, a kupolás palotákkal, a vörös bástyafalakkal, az a jerikói vár: még most a pompa és gyönyörűség tanyája. Az a magasra kiemelkedő oszlopkörönd: Heródes palotája. Az a nagy víztükör, melynek közepén az egész hatalmas folyam látható folyással keresztülhúzódik, melynek sziklapartjai lépcsőzetes szakaszokra vannak szabályozva, s minden lankája a magaslatnak, egész föl a bércek tetejéig pálmákkal, fügékkel, olajfákkal, borsfageszttel beültetve; száz falu és város elhintve körülötte, amik között egész raja a vitorlás hajóknak sikamlik a hullámtükrön végig: ez a Genezáret tava. Az Üdvözítő csodatételeinek tanúja. Itt halásztak az apostolok; itt járt Jézus a háborgó vizek fölött; amott a hegy, melyen négyezer embert megvendégelt, csoda módon szaporodó testi és lelki eledellel. Az a csendes öböl ott a sziklák között, aminek a tükre sötétkéknek látszik, az emlékezetes hely, ahol Keresztelő János Jézust, a vízbe mártva, felavatta. Minden szikla beszél, hirdet, emlékeztet; visszhangoztatja még a nagy Megváltó szavait, a tövisfa még izzadja a vért napsütötte levelei hegyén, mely az ő vére hullásáért maradt rajta; az örök felhőtlen égből még hangzik alá az ezernyi énekesmadár zengésében az angyalok túlvilági éneke: az egész földi táj a mennyországról álmodik.
A legdurvább kedély is megérzi e tájék isteni hatását, a marcona vitézek ajka zsolozsmákra nyílik meg: úgy közelednek a Jordán felé, hogy karjdaik markolatát, mint a keresztet, fölfelé emelve tartják imára kulcsolt kezeik között. Siet az egész tábor lemosni teste és lelke szennyeit a Jordán vizében. Egészen új embernek érzi mindenki magát. Kialszanak a földi érzések; meggyulladnak az égi lángok. Senki sem zúgolódik már, hogy oly messze földről eljött; senki sem emlegeti, hogy mennyit szenvedett: egy napja a csodák vidékének kifizeti évek viszontagságait. A szív is mássá lesz. Férfi és nő nem gondolnak egymásra: mindegyik csak a láthatatlanokkal van eltelve.
Ma már híre sincs ennek. A táj sivatag, a Genezáret tó partjain rabló beduinok laknak, olajfa, pálma elpusztult, s Jerikó helyén, az agyagsivatagban bujkál egy kis falu, az arab neve ,,Eriha".
Még Lebée László is egészen más embernek érezte magát, amint a Jordán vizéből kiszállt. Gyónt és vezeklést tartott. Bocsánatot kért mindazoktól, akiket megbántott. A süvének, Brüniszkáldnak megköszönte, hogy őt ifjú bölcsességével oly halálos bűntől megőrizte. S hogy bebizonyítsa, mennyire igaz a bűnbánása, az ő szeme láttára dobta a tűzbe azt a pokolbeli találmányt, a cukornád karperecet a tarentaféreggel. És aztán térden állva imádkozott a mennybeli hatalomhoz, hogy soha őtet többé ilyen kísértetbe ne vigye.
Mert hiszen a szíve valóságában igaz jó ember volt Lebée László, s akit szeretett, azt sohasem szűnt meg szeretni; s talán ha a visegrádi udvarhoz fel nem került volna: sok bolondság nem termett volna meg a lelkében. Az ottani ledér élet nagyon rossz iskola volt rá nézve. Megszokta, hogy a nők milyen könnyen veszik a hitvesi hűséget, s még az olyan szent férfiak is, akiknek a homlokát a chrysma mentesíti, csak arra gondolnak, hogy melyik nőnek a szívét nyerhessék el, holott Gergely pápa óta egyikhez sincs semmi igaz jussuk.
Ez volt az átok az egész életén meg a heves véralkat, az erős képzelődés. Azért az egyik órában tudott szent lenni, a másikban gonosztevő. Ha a feleségére gondolt, azt megsiratta, s aztán megint a legelső szép asszonynak utánaszaladt.
Ezúttal azonban szerencséjére olyan jó leckét kapott, ami sok ideig megmaradt nála. Clarinda hercegasszony példát mutatott neki, aminőt még nem látott ez ideig, hogy mi az a valódi hitvesi hűség? Feltalált kedves halottjának koporsóját mindenütt magával hordozta: sátorában fekhelye mellé helyezteté, s egész idejét azzal tölté, hogy annak a lelke üdvéért imádkozott.
Lebée László felfogadta Brüniszkáldnak, hogy most már csupán vitézi kötelességének fog élni, s azt a kegyet kérte a királytól, hogy engedtessék meg neki, a maga székely hadaival és Brüniszkáld szász harcosaival egyesülten bekalandozni az egész Jordán vidékét; hogy hírt hozzon felőle, hol állanak Malek Kamel szultán hadai, akikkel a keresztyén tábor döntő ütközetet keres. Ez a kalandokkal teljes kémszemlészet elvezette a két rokon vitézt egész a ,,Holt-tengerig" - mindenütt rátaláltak Malek Kamel utóhadaira, s azokat vitézül megtámadták, meg is verték. A neveiket sem bírták a fejükben tartani azoknak a városoknak, amiket futtában elfoglaltak egy bátor rohammal, s ezrekre ment a száma az általuk kiszabadított keresztyén raboknak. A szaracénok sehol sem álltak nekik komolyan ellent.
A trónjáról leköszönt öreg Malek Adel szultán azt a tanácsot adta mind a két fiának, akik között roppant birodalmát felosztotta, Malek Kamelnek adva Damaszkuszt, Koradinnak Egyiptomot: hogy sehol se fogadjanak el az új keresztes hadsereggel döntő ütközetet, hagyják azt előre-hátra tekeregni az országban, elolvad az a sereg magától, mint a hegyekben levő hó; sokféle nemzetből áll, egymás között majd összevész; megunja a hazájától távollételt, és haza kívánkozik. A két ifjú szultán nyugatról, keletről csak kísérté a keresztes tábort; de helyt nem állt derék csatára sehol.
Lebée László és Brüniszkáld azzal a hírrel tért vissza portyázó kalandjárásából, hogy a szaracén sereg sehol sem áll meg még csak az ő kis előcsapatjukkal szemben sem. Ahol megjelennek, szedi a sátorfát, s mélyebben húzódik a sivatag pusztába.









Jókai Mór: Minden poklokon keresztül


Az egész hadjárat egy búcsújárássá válik a Szentföldön
Minden egykorú történetíró egyértelmű feljegyzéseiben azt találjuk, hogy a mi hatalmas egyesült keresztes táborunknak, melyet Endre királyunk vezetett, a Szentföldön nem akadt egyéb dolga, mint búcsút járni egyik szent emléktől a másikhoz és ereklyéket gyűjtögetni. Ellenség sehol sem állt útjukban többé: a szaracénok visszavonultak a pusztába.
A mi két ifjú hősünk egymást sohasem hagyta el e búcsújáró kalandozások alatt. Együtt látogatták meg a Genezáret-parti városokat, amik még ekkor, ha nem is régi fényükben, de nagy kiterjedésükben fennálltak. - A pompás Tiberias város klasszikus palotáiban most már csak zsidók laktak, akik ott őrzik a nagy bölcs Ben Akiba vértanú sziklasírját, s babiloni szerrel ünneplik a Purimot. Antipas palotájának nincs már meg az ,,aranykupolája"; de a falain még ruhákat szárítanak. Ez az a város, amelybe Jézus soha be nem lépett. Átok volt rajta, temető fölött épült. Most már a zsidó ,,szentek" gyűlhelye. Még láthatták Magdalát, a bűnbánó Mária Magdolna lakhelyét, s a barlangból, ahová a megtért szent elvonult, elhozhatott Lebée László magának egy kavicsot azokból, miket a szépsége bűneit megsirató könnyeivel öntözött, hogy azt keblébe téve viselje, mint emlékeztető ereklyét. De a közelben látszó Scythopolisban már csak Sámson rókáinak az utódait találták otthon, azt porig égette Szaladin a keresztes háború alatt, s a hajdan híres pálmaerdőt, amibe Cleopatra szerelmi titkát rejté, gyökerestől kiirtotta. Csak az oleandererdők szaporodtak el újra, s azok borítják lángoló virágözönnel a romokat.
Még megtalálhatták Názáretben a Jézus szülőinek házát, a ,,Santa casa"-t, ami most Lorettóban van (ahová azt az angyalok szállították, az istenanya rendeléséből, miután előbb ideiglenesen a Fiume fölötti Tersato várában pihentek le vele, ahol a párja ma is megvan és ünnepeltetik), s elkölthették a lakomájukat azon a kőasztalon, amelyen a Megváltó feltámadása után a tanítványaival együtt vacsorált. Csendes, nyugodalmas kis városka volt az akkor is, mint mindig azelőtt és mai időkig, négyféle nép, négyféle vallásfelekezet békességes munkát folytat együtt, Istentől megáldott földön, csupa kert és virány az egész völgy, melyben fekszik.
- Én akár itt is maradnék örök időkig - azt mondá Lebée László; úgy megszerette Názáretet.
- Én is örömest ellaknám itten, csak a feleségem is idehozhatnám.
A názáretbeli nők ugyan nagyon szépek; hanem nagyon erényesek. Valami égi ihlet varázshatása tartja betakarva ezt az egész tájat; mintha a belépő egyszerre visszanyerné ős ártatlanságát.









Jókai Mór: Minden poklokon keresztül


A Thábor hegye
Nem ők voltak az elsők, nem is az utolsók, akik azt mondák: ,,Jó mi nekünk itten laknunk! Építsünk itt három házat."
Amit az apostol mondott, be is teljesült már régen. A szent Thábor hegyén, hol a tanítványok földöntúli fénytől ragyogva látták a mestert a másik két mesterrel békében tanácskozni, s ámulatukban három hajlékot akartak építeni: Jézusnak, Mózesnek és Illésnek, ott volt már a három hajlék. De nem volt benne köszönet.
A felséges Thábor hegyet mindenféle nemzetek krónikásai leírták, elkezdve a héber apostoloktól; rómaiak, görögök, arabok, franciák, angolok, németek, most legutoljára egy magyar is: Rezső magyar királyfi. Mindenik mást talált rajta. Ugyanaz csak az elragadó gyönyör, mely a szíveket megszállja, mikor a Thábor hegy magasáról a Kanahán felséges vidékén végigtekint a szem, ahol minden sziklából, folyóból, tóból, minden bokorból, erdőből, sivatagból Isten beszél. - De még a növény is más rajta háromszázadonként. A zsidók Isten lakta magányt találnak Izachar áldozatkövei körül, amiket cédrusok és olajfák illatos árnyéka takar be. Égből jövő hangokat hall ezen a helyen Ábrahám, Mózes, Dávid király, János evangelista. A rómaiak dicsekedve emlegetik Herodes Antipas nyaraló palotáját, corynthi oszlopaival, körülszegélyezve balzsamjegenyékkel, a gránátalmák kertjeiben ezerféle virág. Borstermő bokrok, fahajszagú cinnamomum ölelgeti körül a mesterséges szökőkutak medencéit, az Amphytrite-szoborral. A Thábor hegyén az olimpi istenek laknak, s dyonisiák ünnepén messze hangzik a dythiramb a nyitott csarnokból.
Három század múlva Jupiter és társai helyén a Megváltó temploma emelkedik, mellette a két kolostor, Mózes és Illés neveit viselők. Nagy Constantin anyja, Szent Ilona, az igazi kereszt feltalálója, építteté azokat oda. Ciprusok és tömjéntermő életfák vetik ünnepélyes sötét árnyékaikat az egyszerű falakra, a Krisztus tövisfája foglalja el a hegyoldal meneteleit, az utakat fel a hegytetőig stációk szaggatják meg; a halálra menő út festett szoborképleteivel. Minden aszkétai áhítatra hív fel. A barátok vesperáira visszhangot adnak a búcsújárók zsolozsmái. Szent Chrisostom még ilyennek látta a Thábort.
Azután jönnek a szaracénok. Szaladin alatt már Omár prófétának a mecsetje áll a Thábor hegy ormán, s a Mózes és Illés házaiból megerősített fegyverházak támadnak, erős bástyákkal körülfogva, amiknek ormazatáig felnőnek a pálmák, az arabok kedvenc fái, fügefapagony, kávéfageszt telepedik le a napsütötte déli hajlásokon; narancs- és citromfa erdőszámra virul a hegy alján, miket csak a kaktuszsövény véd. A mecset magas minaréjából éneklő üvöltés hangzik alá: ,,Jobb az imádság az aluvásnál! Egy az Isten és az Allah!" Alant a hegy lábánál pedig, a rejtett sziklaüregekben, ott tartják a török ,,eretnekek" - a ,,tűzkioltók" fertelmes orgiáikat, amikben az oltáron álló istenséget egy meztelen nőalak képezi.
Ez volt a Thábor hegy abban az időben, mikor II. Endre magyar király ott járt a keresztes hadainkkal.
A legutolsó leírója a Thábor hegynek, Rezső magyar királyfi már az egész hegyet cserfaerdővel benőtten találja, bozótokon keresztül törtet fel a nagy, dóm alakú hegytető kúpjáig. A hegy legfelső lankája közepén bemélyedni látszik mint egy tűzhányó tölcsére, rajta szétszórva mindenféle romok; keresztyén, római, török faragványokkal; széthányt bástyafalak, beomlott boltozatok, tört kapuívek; egyetlen kapubolt állt magában, körüle kőhalmaz, a ,,Bab-el Hana". Körül semmi fa, semmi bokor, csak a gyalogtövis, a sancta spina. Egy rozzant kunyhó támaszkodik az ezredévek dicsőségének emlékéhez, abban lakik egy remete, aki megmutatja a látogatóknak, hol keressék a romhalmaz között a ciszternát, Herodes Antipas pompás szökőkútját.
Hanem a mi történetünk hősei hat századdal előbb jártak ott, akkor még a szaracénok tanyáztak a Thábor hegyén.
A keresztes had ura volt már egész Galiléának, nagy hadakozás nélkül; csak ez az egy sziklafészek bosszantá még a müezzin kiáltásával a búcsújárókat.
A keresztyén fejedelmek elhatározták, hogy ott sem tűrik meg a pogányt. Ha másutt nem akar csatának állni, innen nem futhat el: itt fogják a fejét betörni.
Ki lett adva minden hadcsapatnak a rendelet, hogy gyülekezzék fel Galiléába, a Thábor hegy megostromlására. Ott volt együtt három király: a magyar, a ciprusi, a jeruzsálemi; az osztrák fejedelem, a flamand, a német vitézek, a templáriusok, nagymestereikkel.
A szaracénok serege odafenn a Thábor hegyén nem volt különb helyzetben e hatalmas táborral szemközt, mint a méhraj, akinek az odúját a medve ostromolja.
De hát nem történik-e meg, hogy a méh elveri a medvét az odújától?
A Thábor hegye mint egy nagy kupola gömbölyödik fel a galiléai síkság közepette: ősidőktől fogva hírhedett erősség minden nemzetbeli hadakozók történetében. Itt verték tönkre Sisera hadait a zsidók; itt védték magukat a zsidó nemzet szabadságának utolsó hősei, Róma légiói ellen; ide menekült az utolsó négyszáz vitéze Judeának; kik amidőn látták, hogy nem győzhetnek, kiválasztottak maguk közül tíz erős férfiút, aki a többieket leölje; a megmaradt tíz közül megint egyet, aki társait leszúrja; az az utolsó aztán saját fegyverétől átdöfve esett el. Itt e hegy körül gázolta el Szaladin szultán a keresztes hadak legerősebbikét, itt ragadta el a koronát a jeruzsálemi király fejéről; itt ölette le a hadifoglyok tízezreit, maga kezdve azt a templomosok nagymesterén. Minden darab köve ennek a hegynek, ennek a rónának, ittas már a legnemesebb hősök vérétől.
Maga a hegyoldal, rétegekre szakadozott szikláival, olyan mint egy természet alkotta vár: lépcsőről lépcsőre kell fáradságosan felkapaszkodni rá. A kanyarodó út, mely csigatekervényben vezet fel a Thábor fennsíkjára, minden fordulónál tömör bástyatornyokkal van elrekesztve, azokat az ostromlóknak egyenként kell megvívni helepolisokkal, falaikat törni ércfejű kosokkal; s védeni magukat az olthatatlan görög tűz ellen, mely a kő és a favár közötti küzdelmet oly egyenlőtlenné teszi. Hónapokig tartó munka várt a keresztes hadakra. Vívótornyokat ugyan hoztak feles számmal Európából; mert azt már tudták, hogy a korább itt járt keresztes hadak úgy kiirtottak minden erdőt a palesztinai hegyekről, hogy azokon több vívótoronynak való szálfát nem találni; hanem amíg azokat a tengerparttól idáig hengergetik nagy fáradsággal, elefántok erejével, abba rémséges idő beletelik.
- Mit? - monda Brüniszkáld a haditanácsban, mikor már a többi hadvezérek agyontörték a fejűket a tervkészítésben. - Hát mit tekeregjünk mink, mint a nyomtató ló lassan a hegy körül; hát nem mehetünk-e fel egyenesen, amerre a homlokunk fordítjuk: fel a meredeknek?
A tapasztalt hadvezetők mind ellene zúdultak, hogy ez lehetetlen: a hegyoldal meredek; a szaracénok onnan fölülről aláhengerített kövekkel, szeges gerendákkal úgy leseperhetik a felmászó sereget, miként a hangyabolyt.
- No, hát én megmutatom, hogy nem lehetetlen; én fogadom a Szent Szűzre, hogy magam elöl megyek, s felhágok a Thábor hegy ormára, ott ahol legmeredekebb.
- De nem mégy elöl magad! - kiálta fel Lebée László. - Azt nem teszi meg a szász, hogy elöl menjen, ahol székely is van a földön; mert én megfogadom a Szent Józsefre és a tizenkét apostolokra, hogy én is ott leszek, és egy lábnyommal sem hátrább, mint te! - De hamarabb előtted, mint utánad.
- Nohát hogy azon ne ortályoskodjunk, melyikünk jár előtte, melyikünk utána a másiknak, ajánlok egy bajtársi fogadást. Összekötjük az öveinket egy közös lánccal, s aztán úgy megyünk az ostromra. Egyikünk sem előbb, sem utóbb.
- Ráállok! - monda Lebée László, s kezet adott a süvének.
A két ifjú hős példája egyszerre magával ragadta a többi vitézeket, minden kétségeskedés megszűnt, vége volt a fejlógatásnak, büszkén emelgették ég felé az arcaikat; s megfúvatták a kürtöseikkel a harsonákat, kihirdetve, hogy hajnalban megkezdik az ostromot.
A szaracénok odafenn a hegy ormán láthattak, hallhattak mindent, hogyan sorakozik a keresztyének hada csapatonként, hogy tartanak misét az egyháznagyok, megszentelik a zászlókat, részesítik a vitézeket a gyónás, a bűnfeloldás szentségében, s felállítják egy halomra az igazi keresztfát: azon a halmon prédikált egykor keresztelő János a híveknek; most a jeruzsálemi pátriárka onnan osztja az általános áldást a csatába indulóknak.
S aztán megharsannak a trombiták körös-körül a galiléai rónán, s mint megannyi eleven ércbástya indul meg minden oldalról a páncélos lovagok tömege a Thábor hegy felé, Jézus Krisztus nevét riadozva. Az ellenséges bástyák ormain lobognak a félholdas zászlók, s lassú kattogással hajlítják hátra vaskarjaikat a kőhajító gépek, amint a keresztyén csapatok közelednek; a dárdavető pattantyúk hegyes nyílvégei a lőréseken előkandikálnak; a bástyák ormait képező nagy négyszögű kövek vas emeltyűkkel vannak billenőre mozdítva, hogy az ostromlókra lezúdítsák, mikor a lábtókon jönnek.
Ámde mindez a hadifurfang kárba veszett azáltal, hogy az ostromló keresztes hadak nem azt az utat választották, ami nehéz; hanem azt, ami lehetetlen: egyenesen a meredek hegyoldal szikláin kapaszkodtak fel, az egymás fölé meredező rétegen hágva fel, ahol soha ember nem járt.
Ott lehetett látni Lebée Lászlót és Henning Brüniszkáldot; az öveikhez kapcsolt acéllánccal egymáshoz csatolva, amint egyesült önkéntes vitézeik élén jómaguk törtettek előre; példájukkal mutatva, hogy nincs lehetetlenség. A nehéz vértezet, pajzs nem gátolta őket; ha valamelyik hátrább maradt a kúszásban, a másik, aki már fenn volt, s egyik lábát megvethette, segített neki a lánccal. A hegy ormán álló szaracénok rengeteg sziklákat hengerítettek alá az ostromlókra, a két hős vezér biztatta társait: ,,Ha isten velünk, ki ellenünk". A legördülő kő elrepült a fejük felett ártatlan zúgással. ,,Jézus elvette a halál hatalmát!"
Az első bástyafal el lett foglalva, s ott kezdődött azután az öldöklő harc a keresztyének és a szaracénok között.
Brüniszkáld nem hozta magával az öblös pajzsát, ami a hegymászásban akadályára lett volna, hanem csak egy kis félkarra való szív alakú vértet, hogy a két kézre való lángpallosával nagyobbat sújthasson; de Lebée László teknőforma pajzsát elhozta a hátára vetve, s a csata hevében aztán a maga pajzsával védte a fegyvertársát is a nyilak raja ellen; mikor meg aztán birokra kerültek a szaracénokkal, a két összeláncolt lovag egymásnak vetve a hátát, egymagában küzdött egész csapat ellen, míg lovagjaik utánuk érkeztek: Brüniszkáld a nehéz karddal rendet vágott a pogányban, mintha csak kaszálna. Lebée László szeges buzogánya pedig mint a mennykőcsapás tört-zúzott, vasat, embercsontot, mi eléje került. A szaracénok legjobb vitézei ott hullottak el a két hős nehéz csapásai alatt, s a rémület megbénítá karjaikat. Isten csodája volt ez!
A nap még nem szállt le, midőn a két hős csapatjával együtt felküzdötte magát a Thábor hegy fennsíkjára.
Ők voltak az elsők, kiknek vas lépése e szent helyet elfoglalta.
E csoda módon sikerült diadalra a szaracénok védő serege minden oldalon fel lett zavarva, s a keresztes hadak szívébe új bátorság lelke szállt alá.
Amint a Thábor hegy ormán Lebée László megfújta a kürtjét, s mellette álló fegyvertársa magasra emelé kardját, annak markolata volt a szent kereszt jele: eget verő ,,hozsánna" kiáltás riadt fel az egész keresztyén táborból. A szaracén had pedig rémülten hagyta ott köröndbástyáit, amik a tekervényutat fedezték, s rohant maga is a hegytetőnek, igyekezve hamarább elérni az odafenn levő fellegvárat, mint a magyar és szász kereszteshad, mely már a falak előtt állt.
- Nézd - monda Brüniszkáld a süvének -, a hitetlenek hogy tódulnak be a várkapun. Ha mi most odarohanunk, együtt mehetünk be velük a várba, s egy kézcsapással mienk ez az erősség, amit majd hónapokig sem tudunk ostrommal bevenni.
Lebée László azt felelte neki:
- Gondold meg, egy pillanatig. Csapatunk el van fáradva, tikkasztó melegben, páncélostul, harcolva feljönni a Thábor hegy sziklameredekén embernek való dolog volt! De ember az ember! A szomj megöli a vitézséget. Itt pedig nincsen víz.
- Nincsen víz, de van vér! Aki szomjas, igyék abból. Ha elfoglaljuk a várat, ott azután lesz mind a kettő elég.
Lebée Lászlót most egyszerre megszállta a kegyesség szellete:
- Gondold meg, hogy mit tész! Jusson eszedbe a kis feleséged otthon.
- Énnekem most nem jut eszembe más, mint a Boldogságos Szűzanya a hét tőrrel a szívében.
Amíg ők így feleselnek, oldalvást a hegy lejtőjén megharsannak a tárogató kürtök.
Ez a tárogató kürt oly sajátságos fegyverneme volt a magyar harci népnek, ami azt minden egyébtől megkülönbözteté. Mivelhogy minden szittyafajnál az volt a hadakozási taktika, hogy a támadást rendesen ők kezdték; ha erős ellenállásra találtak, akkor egyszerre megfordultak, megfutamodást színleltek, mikor aztán az ellenség utánuk rohant, s eközben erős hadállását elhagyta, sorait az üldözés közben megbontotta, akkor egyszerre megfordultak rá, s a zavarba jött üldözőt közrefogták, eldöngették. Hogy az ilyen fordulatokat egy egész tábor egyszerre, egy akarattal végrehajthassa, szükségük volt olyan kürtökre, amiknek a hangja minden más nemzet fúvószerszámától különbözik. A tárogatónak a fúvójába valami tollat vagy nádat tettek, s annál fogva olyan éles, sikoltó hangokat tudtak azzal adni, hogy azokat mérföldnyi távolban is meg lehetett különböztetni, s ezeknek a hangoknak a dallamában volt a parancsoló üzenet: ,,Előre! Vissza! Megállj!"
Az ostromló sereg előcsapatját képezte a bal szárnyon a székelyek és szászok egyesült serege Lebée és Henning vezérek alatt, a zöm a magyar királlyal együtt a tekervényutat ostromolta. Azáltal, hogy a merész előhad felhatolt a Thábor hegy magaslatára, a szaracénok kénytelenek voltak futvást odahagyni az alsó vártornyokat, a király seregének csak a kapukat kellett bedönteni, hogy a magyar sereg zöme keresztültörhessen a csinált útra, ahol ott álltak még az útfélen a keresztyének által épített stációk lefejezett szobraikkal. Itt már lóháton is lehetett a hegynek felrohanni. - Endre király, a szent lándzsával kezében, maga vágtatott előre, egész alakját láncszemekből csinált páncél fedte; a lova is ilyen érctakaróval volt bevonva végig. Mellette nyargalt a püspök, a kereszttel a kezében, és az ország zászlóvivője, a fehér zászlóval, amin a Szűz Mária képe volt kihímezve; mögötte nyomakodtak előre a magyar daliák, sastollas kucsmáikról, párducbőr kacagányaikról megismerhetők.
A király mindenütt gázolta az előtte futó szaracénokat, akik utat adtak a gyors magyar lovasságnak, szerteszét oszolva a vigályos erdőben, úgyhogy a király egyszerre ért fel a hegylapályra a futó ellenséggel.
Amint Lebée László diadalt hirdető kürtszavát meghallá a király, jelt adatott a székelyeknek, szászoknak a tárogatóval, hogy álljanak meg.
A királyé az elsőbbség.
Azt a dicsőséget, hogy a szent Thábor hegy erősségének torony ormára a kereszt jelét újra kitűzze, Endre nem engedhette át másnak.
Brüniszkáldnak türtőztetni kellett vitézi haragját.
A király zászlója már előtűnt a cserfák pagonyából, s látni lehetett őt magát, a magasra emelt aranyhegyű dárdával kezében, s fején a koronás sisakkal, hogy hömpölygeti maga előtt a szaracénok futó hadát, kik mind a várerőd hídjára tódulnak; úgyhogy azt a rajta levő hadicsapatok miatt fel nem lehet húzni: keresztyének, mohamedánok össze vannak már keveredve; Istent, Allaht, Krisztust, Mohamedet egyszerre kiáltják a küzdők, s ordítják a halál fájdalmait a világ minden nyelvén. Iszonyú találkozója ez Noé unokáinak. Sem, Cham és Jáfet minden ivadéka itt van; turáni, aramaei, indogermán, ural-altáji, finnugor családok, akiket csak a Bábel tornya kirajzott, összekerültek megint a Thábor tornya előtt, megértetni egymással azt a közös nyelvet, aminek vas van a végén.
Lebée Lászlónak és Brüniszkáldnak tétlen kellett ezt nézni, míg a tárogató folyvást azt parancsolja: ,,Állj!"
A magyar király már a vártorony hídjáig hatolt. Testőrei kétfelől nyitottak előtte utat kardcsapásaikkal. Azok között volt egy balogsüti vitéz: Iváncs lovag, aki bal kezében forgatta a kardot, s jobbján viselte a pajzst.
A torony hídjánál megszorult szaracénok minden elkeseredett hősi erőfeszítésük mellett sem tudták volna a király csapatját feltartóztatni; hanem a torony lőréseiben voltak felállítva a szaracénoknak azok a veszedelmes pattantyúi, amikkel még a páncélos vitézeket is le tudták ölni. Az ilyen pattantyúnak volt egy erős acéllemeze, amit kerekes géppel hátrahajtottak; elöl pedig volt egy keskeny vályú, s abba elhelyezve egy nyíl alakú kopja; amint az acéllemez elszabadulva visszacsapódott a kopja kiálló nyeléhez, azt oly sebességgel röpíté előre, hogy keresztültört az a legerősebb páncélon és vérten.
Egy ilyen tollas kopja fúródott a király lovának a szügyébe.
A paripa összerogyott, s a királyt a kengyelbe akadt lábánál fogva maga alá szorítá.
Ekkor aztán a szaracénok is, a diadal dühétől fellángolva rohantak ellenfeleikre; a király körül öldöklő tusakodás támadt.
Lebée Lászlónak és Brüniszkáldnak nem kellett most már se tárogatójel, se összebeszélés, egyszerre mind a ketten, ahogy össze valának láncolva, rohantak a király segítségére; nyomukban a székely és szász vitézek.
A királynak ugyan nagy szüksége volt erre a szabadító segítségre; mert a saját híveiben nagyon meghűlt a vér, amint őt egyszerre, a szent lándzsával együtt elbukni látták: azt hitték, hogy elesett.
Jó szerencse, hogy balkézfogó híve, Iváncs lovag, ott volt a közelében, amint egy szaracén vezér, Ben Muszafir, odarohant a királyhoz, ki bal kezére esvén, a pajzsával sem védhette magát, s már a király fejének mérte a szablyáját; a vitéz testőr, suta kézzel úgy vágott a szaracénhoz, hogy annak a feje a lábához esett; s azután kiszabadítva a királyt a lova alól, a saját lovára ülteté fel.
Hogy ez valóban így történt, azt az Iváncs vitéztől eredő Ivánkák armálisaiban meg lehet találni. Ezért kapták a királytól az ősi birtokot Felső-Magyarországon, amelyen az átfolyó patakot ma is ,,Jordán"-nak hívják, a völgyet, melyet átszel, a ,,Hebron völgyének", a temetőt ,,Golgotának", s a hegyoldalt ,,Cédrusok hegyének": a palesztinai viselt dolgok örök emlékére.
Hanem hogy ebből a veszedelemből a király ép testtel kimenekülhetett, abban a székelyeknek és szászoknak is nagy részük volt, mert az ő döntő rohanásuk szabadítá ki a testőrcsapatot az ellenség sűrűjéből. A királyt a testőrei és a főurak erővel vonszolták el e veszedelmes helyről, míg az előretörő Lebée és Henning lovagok ketten kétfelől a csapóhíd elejét elfoglalták.
Amilyen hosszan ereszté a közös lánc, annyira távoztak egymástól, s az a lánc ércsorompót képzett, amit az ellenség tömege sem bírt általtörni. Aki kettőjüknek közbeesett, az mind meglátta a mohamed paradicsomát: - ha van ilyen a másvilágon.
Lebée László ordítva hívta a vitézeit:
- Előre, dárdások! Utánam, kopjások! Ne féljetek, szászok! Nem sirat anyátok!
Nem is kellett azoknak buzdítás. Feledve volt fáradság, szomj, eltikkadás: bőszült rohammal törtek utat dárdáikkal egész a várkapuig; már a kezükben volt a felvonóhíd lánca, akkor egy átkozott pogány célba veszi Brüniszkáld lovagot a felvont tegezével, s mikor az éppen új csapásra emeli föl a karját, a nyilát odalövi a lovag hóna alá, ahol a páncél vaslemezei egymástól szétnyílnak.
Lebée László érzé, hogy a láncát hátrafelé rántja a süve.
- De megtántorodtál! - mondja neki. - Ért valami?
Brüniszkáld szótlanul mutatott a testéből kimeredő nyíl tollára.
- Meg vagy sebesítve?
- Ne törődjél velem most, süvem - hörgé Brüniszkáld -, kapcsold ki a láncot az övedből. Te törj előre. Be a várba! Diadalra. Engem hagyj itt az én férgeimnek. Nekem meg kell halnom.
- De nem hagylak bizony - kiálta Lebée László. - De nem megyek tovább, míg innen el nem viszlek, ha mindjárt a mennyország kapuja volna is ez itt előttem! Rajta, magyar! Ne hagyd magad! Rajta, székely, rajta, szász!









Jókai Mór: Minden poklokon keresztül


Csodálatos megrémülés a Thábor hegyén a keresztesek közt
S megkezdődött a legádázabb csata pajzs pajzs ellen vetve. A székelyek buzogányai úgy dolgoztak a szaracén pajzsokon, sisakokon, mintha Vulkán kalapálna valamennyi ciklopsz legényével remekmunkán. Ki is szabadították a két ifjú vezérüket az ellenség tóduló tömegéből; pedig oly sűrűn voltak körülvéve, hogy az embersokaság mint a rájuk szakadó fal szorítá őket össze. Tárnát nyitottak ebben a falban, úgy hozták ki a két hős ifjút, csakhogy az egyik halálra volt már sebesülve. A kardját még markában szorítva tartá, de felemelni már nem bírta a mellébe lőtt nyíl miatt. Lebée László sem harcolhatott, mert a jobb karjával a süvét tartá átölelve, a baljával pedig a tekenő pajzsát tartá föléje, hogy a fene onager meg a ballista lövegeitől megvédje. Mikor már a sebesültet a szász vitézek kopjáikra fektették, még akkor is egymáshoz voltak láncolva a hős bajtársak.
Hanem ez a baleset végzetes lett az egész keresztyén seregre nézve.
Egyszerre vak lárma támadt, hogy a magyar király elesett. A lárma odább terjedt, egyik csapatról a másikra, s mire a hegy túlsó oldalára eljutott, ott már azt hirdette, hogy a ciprusi király is elesett.
Erre az egész keresztes tábort vadállati ijedség lepte meg. Mint mikor egy falka oroszlán közé odalőnek; szétszalad ordítva; pedig ízekre téphetné azt a lesipuskást, aki királyát megölte. Ha az oroszlán megriad, az nagyobbat szalad, mint az őz.
A keresztesek minden oldalon megfordultak, s futni kezdtek erre a rémhírre. Nem kergette őket senki; kő sem repült már utánuk, maguk űzték magukat. Az elfoglalt hegylapályt, amit oly csodavitézséggel másztak meg, nyakra-főre odahagyták, s rohantak az erdőnek zilált csapatokban, mire az est leszállt, az egész keresztes tábor odalenn volt a hegy lábánál, a veszteségeiről emlékezetes galiléai síkon, s onnan nézte, hogyan tűzik ki a Thábor hegy messze felmagasló tornyán (egykor Illés próféta asylumán) az elesett keresztes lovagok levágott fejeit hosszú dárdahegyekre. Idelenn nem hangzott semmi ének, semmi zsolozsma; még trombitaszó sem, hanem odafenn üvöltött a müezzin estimája: ,,Egy az Isten és az Allah!" s azok a sisakos koponyák, ott a széltől ingatott karcsú dárdák hegyén rábólintottak, hogy: ,,Úgy van!"
A legcsúfosabb kudarc volt ez, ami csak az európai fegyvereket érte ázsiai barbárokkal összecsapva. Hússzorta kisebb ellenség verte őket bénává. Pusztán a vaskesztyűikkel, a pecsétnyomó gyűrűikkel verhették volna agyon azt a maroknyi szaracén hadat, mikor az már a térdeik alá volt gázolva.
Mindenki a másikat okolta a vallott kudarcért: a bajorok a magyarokat korholták, hogy hebehurgya módon rohantak előre; ezek meg amazokat szidták, hogy nem siettek jókor a támogatásukra, a templomos vitézek kicsiny híja, hogy össze nem verekedtek a domonkosokkal; a jeruzsálemi pátriárkának kellett közbevetni magát, hogy odalenn a síkon egymás között ne kezdjék újra a csatát: a ciprusiak, királyostul együtt vissza sem jöttek a táborba, hanem egyenesen elvonultak Ptolomaisba.
A rengeteg nagy keresztes tábor ott állt, ott feküdt tehetetlenül, megverve harc nélkül.
Jól jövendölte ezt a vén Malek Adel, mikor a fiait visszatartotta a derék ütközettől: ,,Hagyjátok őket magukra, elmúlnak ők magukban is, mint elmúlik a Libanon hegyei közt mennydörgő zivatar magától."
...A hős Brüniszkáld ott feküdt haldokolva a sátorában. Nem volt számára ír a földön, mely őt életben tartsa. Az utolsó kenetet is elvégezte vele a püspök.
Lebée László ott ült a fekhelye mellett a földön, sebesült bajtársa kezét kezei közt tartva. A lázas érverése ennek a kéznek beszélt hozzá.
Vádolta a lélek, hogy ő volt okozója ennek a fiatal élet kioltásának.
Mert ő mesterkedte azt ki, hogy a fiatal vőlegény elszakadjon még nem is ismert hites arájától. Kiszámított furfanggal kényszeríté őt belé ebbe a végzetes kalandba. Mert hadjáratnak igaz lélekkel nem nevezhette azt.
Valami belső bíró odabenn azt mondá neki: ,,Hisz nem az hozott téged erre a véráztatta földre, mintha a te megváltó Jézusod sírját jöttél volna oly buzgón keresni; de jöttél bizony sírt keresni ennek a derék ifjúnak a számára, hogy a nejét özveggyé tedd.
Megtaláltad, amit kerestél. Ássák már a homokban a sírt Henning Brüniszkáld számára. Te vetettél neki oda ágyat, nem a pogány török. Ezért nem is adott Isten tinektek diadalt, azért alázta meg kevély fegyveretek, mert nem igaz buzgóság volt, ami idehozott. Nem félsz itt maradni? Ahonnan ráláthatsz arra a Holt-tengerre, amibe az Úr elsüllyeszté Szodomát, Gomorát, emberek bűne miatt."
A haldokló bajtárs beszélt hozzá.
- Velem is ,,elvégeztetett", mondhatom Jézussal. Holnap ilyenkor már csak a földi férgek beszélgetnek velem ott lenn a sötétben.
- Bizony, meglátod akkor már a mennyországot.
- De nem látom meg a szép Erdélyt! - Valamennyi angyal odafenn az égben nem feledteti el velem azt az egyet, akit itten hagytam. - Szegény kis madárkám, árvácskám, özvegykém! De hamar megválunk. Még egyek sem voltunk.
- Vele is egyesülsz odafenn az égben - vigasztalá Lebée László.
- A pap is azt mondta - sóhajtá Brüniszkáld. - Ha van a halálon túl örökkévalóság, úgy rám nézve két örökkévalóság lesz: az egyik a várakozás, amíg Annám feljő! Aranyos madárkám, báránykám, tuba virágszálam! De messze estem tőled. Még zokogásodat sem fogom hallani alvó poromban.
- Bizony mondom neked, hogy elviszlek hozzá, üvegkoporsóba zárva - fogadá Lebée László.
- Ne tégy fogadást bizony szóval, mert nem tartod azt meg. Hozzám voltál láncolva, s nem tudod, hogy az a lánc nincs-e most is rajtad. Nekem azt mondja egy érzés, hogy te is itt maradsz velem, és te sem látod meg a szép Erdélyt soha. Megmondta ezt nekem a jegygyűrűm. Le akartam húzni az ujjamról, nem jött le, ellenállt. - Mind azt mondta: ,,Ne adj át engemet süvednek, ne Lebée Lászlónak. Inkább vígy magaddal a föld alá. Ne bízd te őreá, hogy vigyen engem vissza a te egyetlen drágádhoz, az üzeneteddel: ne is üzenj semmit Lebée Lászlótól a te jó Annádnak!" Így beszélt a gyűrűm: a szívemmel hallgattam. Mert furcsa dolog ez. - Mikor az ember a halálához közelg, akkor tudja meg csak, hogy a szívével látni és hallani lehet, akár a szemével és a fülével. - Hát csak ne vállalj te semmi üzenetet magadra éntőlem, hogy azt az én szerelmesemnek elvigyed, mert hozzám köt ez a lánc! És te nem mehetsz messzire attól a göröngytől, ami engem eltakar. Ellenben ráemlékezzél majd, mikor téged is megtalál a te nagy bajod; mikor teneked is éneklik majd, hogy ,,gemitus mortis, dolores inferni, circumdederunt me!", hogy akivel összeláncoltad magad ezen a földön, együtt maradsz vele a másvilágon is. S ez legyen a te vigasztalásod, Lebée László. - Ez legyen a te utolsó órádnak vigasztalása.
Lebée László meg volt rettenve. A haldoklók jóslatait hallgatni nem üdvös. Fel akart kelni helyéből, de a haldokló erőszakos kézzel tartá őt vissza, s látnoki látásra felnyitott szemeit feléje sugároztatva, hörgé kitörő végszóval:
- Mert amilyen igaz, hogy a halálra menők szíveikkel látnak és hallanak, olyan bizonyos az, hogy ennek az én halálomnak te voltál az okozója, Lebée László, mert bűnös szerelmet éreztél és érzesz az én Annám iránt. Ezért hoztál engem, a te láncodhoz kötözve ide a Szentföldre. - A poklokat látnád meg bizonnyal e szörnyű bűnödért. - De én az én láncomnál fogva kiragadlak onnan, s megbocsátok neked, Istennél könyörögve érted. - Óh, Jézusom, mutasd meg az utat, amerre elmenjek.
E szóval visszaesett fekhelyére, szemei megtörtek, de a szíve annál jobban látott, s már meglátta azt a magas utat, amelyen fénylő nyomok vezetnek föl - föl - föl - az emberi észtől felfoghatatlan végtelenségbe...









Jókai Mór: Minden poklokon keresztül


Szekéren ment, gyalog jött
A jó II. Endre királynak elég volt már a dicsőségből. Megfürdött a Jordán vizében, majd bele is veszett: ha Bárány Balázs ki nem rántja a hajánál fogva, odafullad; - megostromolta a Thábor hegyét, levágott négy szaracént, az ötödik aztán kicsiny híja, hogy őtet nem vágta le, ha Iváncs lovag ki nem vágja, szétaprítják. Elég volt a dicsőségből ennyi. Azonkívül olyan dolga is volt, ami már nem dicsőség. Elfogyott a pénze, üzent haza a kincstartónak, hogy küldjön utána, de az meg azt üzente vissza, hogy olyan likas a kincses láda, hogy kilenc macska sem tudna benne elfogni egy egeret. Ott abban a zsidó országban pedig kölcsön nem lehetett kapni. (Bizonyosan érezte már a jebuzeus, hogy a magyar országgyűlésen kegyetlen uzsoratörvényt fognak hozni.) - Mindennek az lett a vége, hogy II. Endre király azt mondta, hogy ő hazamegy.
A többi vezérek, az egyházfejedelmek nekiestek, hogy ez árulás! Hitetlenség! A jeruzsálemi pátriárka anathemát vágott a fejéhez, a pápa kiakolbólítással fenyegette, nem törődött vele: ,,Mindenütt jó; de legjobb otthon." Nem is látta Jeruzsálemet.
Ekkor az egyházfejedelmek a velencéseket biztatták fel, hogy ne szállítsák a magyar hadakat haza a hajóikon. Ezek azonban sokkal lelkiismeretesebb kalmárok voltak, hogysem az ilyen kívánságot teljesítették volna, ellenben olyan nagy árt szabtak a hazaszállításért, hogy a király, mikor szétnézett maga körül, se égen, se padláson felét sem találta a kívánt összegnek. Fejenként minden vitézért húsz aranyat követeltek Spalatóig. A királynak pedig volt még huszonötezer vitéze. Ez annyi mint ötszázezer arany - az összes magyarországi arany-, ezüstbányák egyesztendei jövedelme. - Tehette volna ugyan azt, amit más okos fejedelmek tevének, hogy a hitetlenek ellen csatázva, kétharmadát agyonveresse vitézeinek; azzal nagyon leszállt volna a szállítási költség. Hanem hát nem tette. - ,,Tudjátok mit, fiaim! - monda a magyar uraknak. - Csúnya betegség az a tengeri nyavalya; jövet is nagyon megkínzott bennünket; aztán meg az embernek az élete sem biztos, a hajó kilyukadhat, a nagy tengeri csoda, a Krák, elnyel bennünket, azt mondom én, hogy menjünk mi haza, more patrio, lóháton, Erdély ide nem a világ!"
De nagyon megtetszett ez az indítvány, különösen a székelyeknek meg a szászoknak; így nekik megtakarítódik az út Spalatótól a Királyhágóig; a kertajtón keresztül mehetnek haza Erdélybe. Előhozták a nagy mappát, ami az akkori időkben annyival tökéletesebb volt a mostaniaknál, hogy nem volt rajta a földnek gömb alakja, hanem köpönyeggallér alakja, fenn a gallérja körül volt Európa és Szkítia; lenn a felleghajtójában Líbia, Arábia és India. Közbeesnek egynéhány tartományok. Azokat pedig már a magyarok jól ismerték a zsoltárból: Pontust, Cappadociát, Szíriát és Mizsiát. Azokat már Szent Dávid is kirándulásra érdemes tartományoknak hirdeté, hegedűszó mellett. De különösen Mezopotámiát vétek lett volna elkerülni, ami annyival ajánlatosabb ország, mivelhogy egészen zöldre van festve, tehát ott kétségtelenül igen jó legelőnek kell lenni. Közbeesnek egynéhány hegyláncok és folyamok; de mi az egy magyarnak? Valószínű, hogy idegen népek is laknak azokban a tartományokban, akik készek a verekedésre; de ez még éppen eggyel több kecsegtetés az odamenetelre.
Ők bizony nekivágtak egész táborostul, s hazajöttek Palesztinából szárazföldön, ki lóháton, ki meg az apostolok lován.
Már hiszen veszekedjenek afölött a tudósok akármennyit, hogy a magyarok Ázsiából jöttek-e ki, vagy sem, annyi szent igaz, hogy a tábornyi magyar nép, aki Endre király vezetése alatt járt, egészen Ázsiából jött ki. Hogy milyen állapotban? Az már megint más kérdés. És hogy hányan értek belőle haza? Arra meg nincs is felelet.
A hosszú, kínszenvedésekkel teljes útban, ahol folyvást fegyverrel kellett magukat keresztülvágni, amelyik csapat hátul maradt, vagy szárnyról esett, az fel volt áldozva, a pogány eretnek nép levágta, elfogta, a derék had, mint a rák a lábát, magától elhagyta. Felbomlott minden tábori rend a seregben: ki-ki magának kereste az utat előre, igyekezve megelőzni a másikat, nehogy az egye el előle a sovány martalékot; ahány csapat, annyi utat választott: nem volt más vezetőjük, mint a csillagok meg a turulmadarak, mint Attila és Álmos idejében. Jó szerencséjére (de nem az országéra) az útban felszedte a király a Szíriában letelepült ,,német lovagokat". Azok is megeléglették már az itt mulatást. Endre király úgy fölbiztatta őket, hogy milyen szép helyet tud a számukra Erdélyben, a szászok mellett, hogy kedvet kaptak hozzá, felkerekedtek, így legalább a király is tett egy jó testőrseregre szert, aki a saját maga zúgolódó magyarjai ellen megvédelmezte.
Így aztán feliben, harmadában elvergődtek téltől derék nyárig Konstantinápolyba. Ott már keresztyén világ volt, nem kellett a pogányok hadai ellen tusakodni. Nem is tartotta őket össze többé semmi; hanem amint a Boszporuszon túl voltak, rohant szél ellenében minden ember, amerre utat látott maga előtt, torony irányában, északnak; vezér nélkül, trombitaszó nélkül. A király maga egy hónappal is későbben került haza, mint a seregének az eleje. Az volt aztán a bevonulás!
Zilált csapatonként, mint a cigányhordák, hosszúra nyúlt sorban, kettesével, hármasával bandukoltak a Szentföld járó vitézek, ruhájuk csupa rongy, sisak, páncél rozsdás, kemény ütésektől összevissza horpadt; kinek a fél karja felkötve, kinek a fél szeme beragasztva; maguk mind lovastul vándorló csontvázak; lehorgasztott fővel, elvadult orcával, amit belepett az összecsapzott szakáll. Tán maga sem ismert volna senki magára.
Aztán minden fáradságos útnál az utolsó mérföld a leghosszabb. A keresztes vitézek, mikor a havasalföldi hegyekre felmásztak, esküvel állíták, hogy ez minden eddig megmászott hegynél magasabb. És még milyen esküvel! Ha egyebet nem, hát a káromkodás cifráját elhozták a patarénusok országaiból magukkal. Annak a gyakorlati alkalmazására pedig ugyan nagy alkalmuk volt, mikor a haza szent földjére leszálltak, mert az első vendégfogadóik a szászok voltak, akik példabeszéd szerint sem valami nagyon szeretik a csavargókat ingyen ellátni; de hát még ezeket, akik folytonos nyomorúságban, küzdelemben elvadultak, s ahhoz voltak szokva, hogy minden falat kenyeret erőszakkal kell elfoglalni, s ütleggel megfizetni, kiknek mindennapi imádsága az volt, hogy ,,Hát ma hol raboljunk?", s akik valamennyi pogányra, hitetlenre nem voltak olyan dühösek, mint az itthon maradt hazafiakra, mért, hogy azok bőven dúskálkodnak azalatt, míg őket idegen földön az egyiptomi csapások - megtoldva egynéhánnyal - kergetik országról országra.
Visszaérkezésük nagyobb ijedelem volt Erdélyben a kunok pusztító betöréseinél. Amilyen kínzó volt a remény minden háznál, hogy az eltávozott kedves vajon visszajön-e, épp olyan aggasztó volt a félelem, hogy a várt helyett valami éhes siserahad lepi meg a családot. A kerített városok kapuit bezárták.









Jókai Mór: Minden poklokon keresztül


Egy lovag három paripával
A zsombori vár tornyából messze ellátnia Homoród völgyébe. A torony ablakában reggeltől estig ül egy asszony. Nem mindig ugyanaz, ketten vannak, egymást felváltják az őrködésben. - Lebéené az egyik, Henningné a másik.
Jó két esztendő eltelt már azóta, hogy férjeik magukra hagyták őket, azóta hírt sem hallottak felőlük. Daru, gólya, kétszer is megjárta azóta váltogatott két hazáját, s az immortella koszorúk, amiket az asszonyok kötöztek visszatérendő hőseik számára, mind ott száradtak a falon. A tavasszal megérkező fecske annyit csevegett a tornác vasrácsozatáról hozzájuk! Csak megértették volna. - Talán jobb volt, hogy nem értették a fecske nyelvét.
A harmadik tavasz is beköszöntött. Jöttek, szállingóztak már a vándormadarak - de ezúttal nem a darvak, gólyák, hanem a koldus zarándokok. - Ezek megelőzték mindenütt a fegyverviselő keresztes táborokat. Gyalog jártak, annálfogva gyorsabban haladhattak, mint a lovasok. Előresiettek, mert a koldulónak sokkal jobb a hadsereg előtt járni, mint a háta mögött. Aki előresiet, alamizsnát kap, aki hátul marad, ütleget. - Hetekkel előbb, mint a fegyveresek előhada, szétrajzott a Barcaságon, az Erdővidéken a zarándokok csürhéje. Az úri várkastélyoknak mindennap akadt belőlük látogatója, ott, a jó bor és meleg kandalló mellett aztán tartották mesével a hiszékeny úri népet, cselédséget. Zsombor várában is mindennapos volt az ilyen vendég. A vár urát, Lebée Lászlót természetesen, hogy mindenik ismerte. Nemrég látta, jó egészségben találta. S ha már azt látta, hát akkor lehetetlen, hogy az elválhatatlan fegyvertársát is ne látta volna, Henning Brüniszkáldot. Hanem hogy nagyon elváltozhatott mind a kettőnek az arca ott a messze földön. Mindenik zarándok másformának írta le egyiket is, másikat is, a szép szőke hajú Brüniszkáld szöghajú lett, s övig ért a szakálla. A szíriai nagy forróság okozza ám ezt! - És aztán mennyit tudtak mesélni a két vitéz által kivívott nagy diadalokról! Csakhogy mindegyik más város falain látta őket, zászlókitűzéssel foglalatoskodni, ki Tyrusba, ki meg Jeruzsálembe tette át a mesét. Hanem a pusztában kiállott szenvedéseiket mind valamennyien egész valóság szerint adták elő. Óh, mennyit állt ki a szomjúság miatt a két derék lovag. Ittak rá aztán nagyokat ők vigasztalásul.
A szegény asszonyok pedig majd elepedtek a nagy várakozásban, s míg az egyik a toronyablakban vigyázott, hogy nem közelít-e még a Homoród partján valami lovas errefelé, azalatt a másik leosont a kertbe, s az ,,élek-e - halok-e?" virág szirmaitól kérdezett jövendőt; Henningné mind abban vallatta a tépett virágot: ,,él-e még - nem él-e", míg Lebéené csak azt kérdezgeté tőle: ,,Szeret-e? Nagyon-e? - Keveset? - Sehogy sem?"
Egy este, mikor már alkonyatra járt az idő, s a tavaszi ködben a távol alakjai árnyékká mosódtak, Henningnén volt a sor a toronyablakban őrködésre. - Íme a távol kanyargó úton egy lovagot lát közeledni három paripával. - A középsőn maga ült a vitéz, a másik kettőt vezetéken kötve húzta kétfelől maga mellett.
Se előtte, se mögötte senki más, csak maga jön.
Rögtön sietett a hírrel a nénjéhez: ,,Lovag jön Homoród felől!" - Még nem tudták, hogy örömhír-e ez, vagy gyászhír? Örvendjenek e vagy búsuljanak?
Mind a ketten kimentek a várbástya lonkájára, onnan néztek alá a közeledő lovagra, amint az nagy csendesen léptetve ballagott fel a hegyoldalba felvezető kígyó-úton, olyan lassúsággal, mintha nem is élő ember, csak kísértő árnyék volna. A ködös alkonyat miatt nem lehetett kivenni mást, mint az egy lovagnak és a három lónak a körvonalait.
Minek jár három lovon valaki?
A vár felvonóhídja elé érve, a lovag a kürtjébe fújt, az ismeretes kürtjeladás volt ez, amiről a várlakók egymásra ismertek, a csapóhíd leereszkedék, a lovag bekocogott a három lóval az udvarra, s ott a tornác előtt megállt, lehorgasztott fővel, mintha aludnék, s azt várná, hogy fölébresszék.
A két úrnő lejött eléje a tornácig, s egy ideig bámulva vizsgálták mind a ketten e különös szerzetet.
A lovag sisakja összevissza volt horpadva, a tollbokréta leperzselt csonka szárai szétberzedtek róla, csuhája rongyokban csüggött a válláról, vedlett háti bőrrel, a hátára vetett pajzsáról hámlott az acéllemez, páncélja a rozsdától vöröslött, egyéb öltözetét a sártól és portól nem lehetett megítélni, az egyik keze be volt kötve véres kendővel; a haja lelógott az arcába ziláltan, eltakarva a fél pofáját.
A két hölgy egyszerre kapott egymás kezéhez; talán mind a ketten azt gondolták egy pillanatban:
- Vajon melyikünknek a kedvese ez!
Egyiteké sem, drága jó asszonyok! - mert ez itt Lebée László hűséges csatlósa: a jó öreg Bálint.
Ő maga a legsoványabbik lovon ül, aminek a háta ki van marjulva, a horpaszai majd átszakadnak, a forgóira tarisznyát lehetne akasztani, úgy kiállnak.
A két vezeték ló már úri paripa. Az a szürke ott Henning Brüniszkáld kancája, amelyik egész búsan aláhajtja a fejét a földig; az a fekete pedig Lebée László ménje; de ez már megismeri az itthont: amint széjjeltekint az udvaron, az erkélyes tornácokon, felemeli a fejét, s elkezd vígan nyeríteni, s aztán odafordítva a fejét az asszonya felé, csendes röhögésben küldi hozzá öröme üdvözletét. Lebéené is ráismer a paripára.
- Ez az én uram ,,Ráró" paripája!
Akkor aztán az öccse is felsóhajt.
- Akkor az ott meg Brüniszkáld ,,Tündér"-je.
- Hát ez a lovag kicsoda?
Azt úgy kell két csatlósnak leemelni a nyergéből; mert fogytán van az egész ereje.
Mikor leteszik a földre, csak úgy odaomlik a két hölgy lábához, a sisakját ledobva a fejéről; s nem tud más hangot adni, csak zokogni.
Asszonya rémülten ismer rá.
- Te jöttél meg Bálint.
Az alig tud felelni a nagy zokogástól.
- Én jöttem meg magam: két üres nyergű paripával.
- Hát hol van az urad? Hol van férjem? - kiált Lebéené, megragadva a gyászvitéz egyik karját indulatosan.
Még hevesebb indulattal rohan hozzá Henningné, s az egész embert felkapva a földről karjánál fogva, sikoltoz hozzá kitörő kétségbeeséssel:
- Hol az én férjem? Az én Brüniszkáldom?
Majd hogy szét nem tépik: melyik kérdésére feleljen hamarább?
A vén szolga összeszedi magát, s előbb Henningnének felel.
- A te urad elesett, vitézül harcolva a Thábor hegyén, s el van temetve a Szentföldön, Názáret mellett. A te urad pedig...
- Az is elesett? - sikolta közbe az asszony.
- Rosszabbul járt, mintha elesett volna. Az rabságába jutott Koradin szultánnak, s el van temetve elevenen a Holt-tenger körül valahol.









Jókai Mór: Minden poklokon keresztül


Hogy fogták el Lebée Lászlót
Erre a szóra Anna elkezdett keservesen zokogni; a haját szétzilálta, s ökleivel a fejét csapdosta, hangosan kiáltozva: ,,Óh, Brüniszkáld! Szerelmes Brüniszkáldom! Hová lettél? Hová azok a te szép kék szemeid? Az a te gyönyörű aranyhajad? Az a te pálmatermeted! Jaj, jaj, jaj nekem! Óh, gyászos özvegység! De korán megismerlek. Nincs többé Brüniszkáldom!" S még jobban rákezdte a zokogást. Aztán meg odarohant holt férje paripájához, annak a nyakát ölelte át, annak a fejét halmozta el nyájaskodásával, s majd meg keserves szemrehányásokkal. ,,Mért hagytad ott az uradat? Mért nem hoztad őt haza magaddal! Hogy nem tudtad megszabadítani?" A paripa csak nagyokat rázkódott; mintha ő borzadozna legjobban azoktól, amik történtek.
A szép Anna a földön hurcolta meg szép bársonyruháját. Nem kár érte: most már majd sokáig gyászruha lesz a viseletje.
Hanem Mária nem sírt. Csak úgy bámult maga elé, kezeit egymásba téve, mintha a világ végét keresnék a szemei; s ajka egy jajszóra nem fakadt; dacára az öccse buzdító példájának.
- Milyen különös, hogy én most nem tudok sírni - monda az öreg csatlósnak.
- Nem ám - felelt az -, mert a te könnyeid befelé folynak. Ez itt vígan sírhat már; mert neki halottja van; de te azon gondolkozol, hogyan szabadítsd meg a fogoly férjedet?
Mária megragadta hevesen a vén szolga kérges kezét, s ugyan megszorongatá forró két kezével: szó nem tudott volna jobb választ adni ennél.
- S ha gondolod, akkor tudom, meg is teszed - folytatá a csatlós. - Pedig bizony mondom neked, hogy minden poklokon keresztül kell törnöd, hogy őt megszabadítsd. Mert hét pokol van a török vallás szerint. (Hogy lakja meg mindannyit az a sok hitetlen!) De ők magukat csak a másvilágon biztatják azokkal; itt ezen a földön pedig valamennyi pokol az olyan jó angyal számára van nyitva, aki az elfogott férjet indul kiszabadítani.
- Keresztültörök valamennyin!
- Tudom én azt. Nem is azért hoztam haza öreg csontjaimat, hogy itthon nagyot nyúljak ki velük; hanem hogy még egyszer megtegyem azt az elátkozott utat, amit már megtettem: téged vezetgélve.
- Jól van. Most eredj: kösd be a paripákat az aklaikba, vess nekik jó almot, adj nekik abrakot; hadd jöjjenek erőhöz. Magad is egyél, igyál, aludjál egyet. Majd hogy fölébredsz, csak gyere föl hozzám, a belső szobámba; én ébren leszek mindig: ha éjjel, ha nappal. Aztán majd beszélj el nekem mindent, mindent, mindent.
Az öreg nem soká váratott magára: jó alvó is volt, rossz alvó is volt. Jól tudott aludni a nyeregben ülve, éjjeli hosszas bandukolás alatt sivatag pusztákban; rosszul tudott aludni a vetett ágyon. Amíg nagy volt a lárma, a jajveszékelés az egész kastélyban, asszonynép, szolgahad sírt, jajgatott, csörtetett: abban ő tudott aludni; mikor elcsendesült minden: arra ő fölébredt. Aztán felcihelődött, s felment az úrnőjéhez.
Mária egyedül várta: az öccsét elküldé aludni. Az már agyonsírta magát: kell neki a pihenés. De ő még csak a munkája előtt áll! Héj, ha ezt is egy permeteg könnyzáporral úgy el lehetne verni!
- Ülj le, édes öreg szolgám, ide a kandalló elé. Itt a kancsó, ha kiszárad a torkod, láss hozzá.
- Óh, édes asszonyom, azon az úton, amelyen én jártam, nem kancsóból isznak ott bort; hanem ökörnyomból posványvizet. Ne szoktass te engem máshoz, mert vissza kell nekem azon az úton mennem.
- Legelébb is, mondd meg, hol fogták el a férjemet és kicsoda? - Elfogták őt még a Szentföldön, Tyrus és Szidon között; mikor a király seregei elkezdték a hazatérő utat. Az én uram, Lebée László bizony jobbadán a maga hibájából esett fogságba. Ő a maga csapatjával a nagy köves pusztaság felőli szárnyán volt a hadseregnek; melynek mindennap küszködni kellett a szaracénokkal. Soha, még éjjel sem szállhattunk le a nyeregből; mert nem tudhattuk, hogy honnan támad hirtelen egy forgószél. S mikor a forgószél odaér, akkor egyszerre átváltozik pogány hadsereggé: a fekete ördögök üvöltve rontanak ránk.
Egy forró, rekkenő napon, amikor a szél csak úgy hordta a homokot a szemünkbe, mintha valami égő kazal pernyéje volna, estefelé egy mocsárhoz értünk: nagy messze terülő nádas volt előttünk. Itt azt hittük, hogy meg lehet pihennünk. A mocsáron keresztül csak nem támadnak meg. Nem is volt semmi nesz. Csak a tapsifüles rókák nyívása, s az aranyfarkasok röhögése hallatszott az egész berekben. Itten tábort üténk. De azért ki volt adva a parancsolat, hogy mindenki fegyveren öltözve maradjon, s a lovát le ne nyergelje, míg legelteti. Meg is tartotta mindenki a parancsolatot; csak maga a vezér uram nem; meg az ő hadnagyai. Azok, amint a szép holdvilág feljött, nagy magabíztukban, nekivetkőződének, s ahol egy szép tisztást találtak a nádasban, leszálltak bele fürödni. Ekkor egyszerre megzendült a berek, amiből eddig csak farkasüvöltözés, kácsahápogás hangzott; s minden bozótból csak úgy rajzott elő a szaracén sereg. Ott volt az már lesben, mielőtt mi megérkeztünk volna, s csak arra várt, hogy az éjszaka leszálljon. A mi táborunkban egyszerre riadót fúvattak; de mire a hadi népség lóra kapott, már akkorra a szaracénok körülfogták Lebée László uramat és a hadnagyait. Azoknál pedig nem volt semmi fegyver, s nem hogy páncél, de semmi gúnya rajtuk; ellent sem állhattak. Mire mi összeszedkőztünk, már a cudar martalócok megkötözve vitték őket befelé a bozótba, oda pedig éjjel holdvilágba, ismeretlen nádrengeteg közé nem volt kedve menni a mi hadainknak. Én szegény nyavalyás, elkeseredésemben, néhányad magammal sokáig ütöttem a nyomukat; egyszer annyira is utolértem őket, hogy egy fekete bőrűvel összeakaszkodhattam. Nagyot sújték feléje a buzogányommal, s a térde kalácsát találtam, úgyhogy lefordult a lóról; azt ott elnyomtuk s foglyul kihoztuk a mocsárból; a többi úgy eltűnt előlünk, mintha a föld nyelte volna el. Ettől az elfogott hitetlentől aztán megtudók, hogy akik ránk ütöttek, azok a damaszkuszi szultán, Koradin csapatjai voltak. És így bizonyára Lebée László uramat is ott kell keresni Damaszkuszban, Koradin szultánnál, s ez a sok rossz között még a kisebbik rossz. Mert még Koradintól van reménység kiválthatni a te uradat; de ha az öreg szultán, a Malek Adel kezébe került volna: onnan azt még te se vehetnéd ki.
- Miért, Bálint szolgám?
- Azért, mert Koradin szultán fiatal, azt mondják nemes szívű. Ha ő meglátja a te könyörgő arcodat, a te angyalokat az égből lecsalogató szemeidet, lehetetlen, hogy meg ne induljon a szíve rajta.
- Hát Malek Adel szultán kegyetlenebb szívű volna?
- Nem hogy a szíve volna keményebb: hanem Malek Adel szultán nem látja meg a te esedező orcádat; mert ő világtalan vak.
- Világtalan az öreg szultán?
- Az bizony. Hályog szállt a szemeire, azért is osztotta fel az országát a fiai között. Ezt mind az elfogott szaracéntól tudám meg.
- Akkor majd ez ellen is ad nekem az isten valami erőt! - sóhajta fel jövendőbe látó lélekkel Mária.
Bálint gazda (így hívták, mivelhogy legöregebb szolga volt a háznál) folytatá a beszédét.
- Kétféle úton jöhetsz el a Szentföldre, asszonyom. Az egyiken odamentünk, a másikon visszajöttünk: mind a kettőt jól ismerem. Az egyik rossz, a másik rosszabb. Kerülő mind a kettő. Akárcsak a világ végét keresné az ember. Ennek a most betöltnek még jobban a szájamban van az íze. Pihenőről pihenőre elmondhatnám, mi történt velünk. Ha ugyan pihenőnek lehet nevezni azt, amikor az ember fáradtságtól összeroskad, s lakomát csap a kidűlt lovából. Most mindazok a népek, akiken keresztüljöttünk, fel vannak bőszülve minden keresztyén ellen: a városaik, falvaik, amiket a velünk járt gyülevész fölégetett, ott feketülnek romba dűlve szerteszéjjel, a kizavart nép, mint a fészkéből kifüstölt darázsraj, úgy bolyong a pusztán. Ahol pedig a keresztyének laknak, azok még jobban gyűlölnek bennünket, római katolikusokat, mint maguk a pogányok. Ariánusok azok meg patarénok. Nincs ott vendégszeretet, nincs nyitott kapu, aki a vándorlót szívesen hívogassa, de még a gyermekek is meghajigálják, mikor a házaik előtt elmegy az idegen, s aranyért sem adnak még csak egy ital vizet sem. De hova is rejtenők az aranyat, a kincset, amit magunkkal viszünk. Minden lesben rablóbandák kezébe esünk, akik kifosztanak, s jó, ha az életünknek megkegyelmeznek. Ha pedig valamely nagyobb számú karavánhoz csatlakozunk, s aztán vidékről vidékre megváltjuk magunkat, szokás szerint, a kóbor törzsök fejedelmeitől, hogy oltalmazzanak, ne engedjenek megtámadni: akkor meg még nagyobb veszedelem vár ránk. Azok a minden országból összecsődülő zarándokok magukkal hozzák azokat a csapásokat, amiket a világ bűneiért szabadított ránk az Úr. Nyavalyákat, amiknek a számára nincs orvosság: csak a hideg föld. Egyik nép a másiknak adja azokat. Hurcolják magukkal, mint a hátukon nyargaló ördögöt. - A kerített városokba sehol sem bocsátják be a karavánokat, hanem kívül a mezőn kerítenek el számukra karókkal egy cserényt, mint a bitang marháknak, s kell nekik vesztegelni, egymásra utalva. Egy ilyen karaván hozta ki Egyiptomból azt a csapást, amit hajdanában Mózes elfelejtett a Fáraónak kiadni: a rettenetes szemgyulladást. Arról az elterjedt a keresztes hadakra és a szaracénokra egyaránt. Ebben vakult meg a vén Malek Adel szultán is. Olyan kín az, amelyet a benne szenvedők nem bírnak emberi szavakban elmondani: pokolbeli nyögés, vadállati üvöltés éjjelük, nappaluk: az álom rettenetesebb náluk, mint az ébrenléte). Keresik a sötétséget, a búvóhelyet, hová világosság be nem hat, mert az áldott napvilág, amit mink úgy óhajtunk, rájuk nézve gyötrelem, s a hajnal hasadása rettegtető kínszenvedés. És ezt a ragályt hurcoltuk mi magunkkal végig Kis-Ázsia tartományain mindenütt, otthagyva annak a kiszéjét magunk után, mint az átkot. Vannak azok között népek, akik a napot, a tüzet imádják: ezeknek most átkozniuk kell a maguk isteneit. Hát még minket! Ezeket kell nekünk végigjárnunk. A nyelvüket sem ismerjük. Vannak közöttük olyanok, akiknek a vallásuk parancsolja, hogy az idegeneket bálványisteneiknek megáldozzák. Más helyen meg az elfogott vándorokat mély verembe vetik, amik tele vannak kulláncsokkal, úgy kínozzák halálra. Egy másik népnek megint az a divatja, hogy minden embernek, asszonynak az orcája, homloka tele van írva cifra kacskaringókkal, napokkal, holdakkal, amiket apró tűszúrásokkal böködnek oda, s azt bedörzsölik kék meg vörös porral, hogy letörölhetetlen maradjon. Ezek a közéjük vetődő idegenekkel is mind hasonlóul bánnak; senkit meg nem szívelnek maguk közt, akinek a képe ilyen fertelmesül fel nincsen cifrázva. De még gonoszabbak ezeknél a török satrafák, mert ezek meg, ami szép asszony a kezük közé kerül, azt elragadják, s a háremükbe zárják, ahonnan még a hírmondás se jöhet ki többé. Ha pedig az éjszaka oltalmát választjuk, ha rejtett utakon kerüljük meg a veszedelmet, akkor rábukkanunk az istentagadók barlangjaira: akik ott az ördögnek áldoznak, éjszakai fajtalankodással. Minden ember ellenség, minden ember ördög, akit csak előtalálunk. Jó nincs.
Mária nyugodtan hallgatta a vén szolga beszédét.
Az öreg Bálint okos, értelmes ember volt, amit mondott, azt el lehetett hinni.
- De még maga az ember nem a legnagyobb ellenség ebben a szörnyűséges útban - folytatá Bálint. - A legirgalmatlanabb ellenség maga a puszta. A szélesen elterülő nagy sivatagok, amiken pitymallattól napleáldozásig keresztül kell vándorolni. A napsugár éget, a kőszikla süt, a szél forró homokot fúj szembe. Sehol egy folyam, sehol egy kút, egy forrás: egy élőfa, sehol! Éjjel pedig hideg van, az ember tagja dermedt; sovány teveganéjból rakott tűz mellett hallgatjuk a sívó oroszlán ordítását, az aranyfarkasok vonítását, a hiénák röhögését körös-körül, amik éjjeli tanyánkat körülszáguldozzák, lovaink, tevéink nyerítenek, bőgnek félelmükben. Magunk is csak félszemmel bírunk elaludni; mert ki mélyen elszunnyad, a nyakára száll a repkedő tündelevény, s kiszívja a vérét.
Megpihent az elbeszélő szolga. Nézte, nem kékül, zöldül-e az arca az úrasszonyának ennyi ijesztő szóra?
- És, látod asszonyom, mégis inkább ezen az úton kell neked, az én tanácsomra a Szentföldre vándorolnod, mint azon a másik úton, amelyen elmentünk: a tengereken át. Megismertem mind a kettőt: a pusztát is, a tengert is. Csoda mind a kettő! De a tenger rettenetesebb. Óh, az a sivatag, ha kegyetlen anyánk is, de mégis csak édesanyánk: a tenger mindig mostohánk. A vihar a pusztán rémület; de a tengeren kétségbeesés. A pusztában, ha szenved is az embernek a teste, de a lelke megvigasztalja; a tengeren a nagyobik kínszenvedés az, hogy az ember szívében a pokolbeli kárhozatok minden félelmeit érzi, mikor az Úr haragja felháborítja a vizeket. S aztán a szomjúságtól epedőnek ahogy a sivatag homokja nem ad egy ital vizet enyhíteni: úgy nem ad a tenger végtelen pusztája, pedig csupádon csupa víz az egész. Nem beszélek neked a tenger szörnyetegeiről: a nagy cethalakról, mik a csónakot felfordítják, a kalapácsfejű halakról, amik egy embert el tudnak nyelni, a vízi egyszarvúról, aki a legvastagabb gálya falát átlikasztja a döfésével, akiket magam láttam; még kevésbé akarlak ijesztgetni azokkal, amiket mások meséltek: a halfarkú víziemberekről, akik a hajósokat énekeikkel a vízbe csalogatják, a nyolckarú hidráról, aki az egész gályát átfonja egy karjával, s lehúzza a víz fenekére; sem a mágneshegyről, ami a hajókat magához ragadja; vagy a nagy szörnyeteg Krákról, amelynek a háta zöldellő sziget, de ha a hajósok rászállnak örvendve, hogy íme megpihennek most, együtt leszáll a tenger fenekére, s ott megeszi őket. Ezek mind lehetnek; de megvéd ellenük az Isten. Imádsággal, a szentek segítségül hívásával le lehet őket győzni. Nem ezekért nem tanácsolom én teneked a tengeren át utazást a Szentföldre. Hanem egyébért.
Két esztendő, amit én a keresztes hadak közt töltöttem, annyi tudományra megtanított engem, mintha a hét pecséttel lezárt könyvből olvastam volna: úgyhogy prédikálni tudnék belőle. Hanem ezért a prédikációmért engem aligha máglyára nem vetnének. ,,Teneked" (tudod? Teneked!) sokkal kevesebb veszedelem az ellenség tizenhárom országán keresztülvergődnöd, szidalmazva, éhezve, megkínozva: mint a keresztyének táborán, muzsikaszóval és üdvözölve. Nem az igazi Szodoma süllyedt el Zsidóországban! Az ott van most is Tolomás városában: ahol a mi seregeink laknak. A pogány ellenségen keresztül még eljuthatsz épségben a te foglyul esett uradhoz, de a keresztes táboron keresztül nem. Oda, ha te belépsz, minden oldalról egyszerre körül lész fogva, nem az ellenségektől, akik fenyegetnek, hanem deli lovagoktól, akik hízelkednek, s egymásra ajánlgatják hű szolgálataikat. De akármelyikét fogadod el, afelől bizonyos lehetsz, hogy nem fog arra az útra vezetni, amelyen a fogoly uradat megtalálod, hogy kiváltsad, hanem tégedet magadat ejt olyan fogságba, ahonnan ki nem vált senki. Nagyobb veszedelem ez a ragálynál, a hiénánál, a pogányok haragjánál. Meg nem véd ellene se apácaköntös, se özvegyi fátyol, se a gyászoló tekintet, se a könnyező szem. Szép vagy, nagyon szép! Az oroszlán azt mondja: megeszlek! Rettegj az oroszlántól, akinek szép lovag a neve! Százan meg ezren vesztek ott el, akik odajöttek, mint szentek, az üdvöt keresték, s beleestek a kárhozatba.
A vén szolgának nagyon élénken volt az emlékében Clarinda hercegnő története.
- Gondold meg hát, hogy melyik utat válaszd. Az egyik rossz, a másik rosszabb. A rossz út, - sokat szenvedve - odavezet talán a fogoly férjedhez; a rosszabb, - sokat gyönyörködve - bizonyosan elvezet tőle örökre.
- Már választottam - monda Mária. - ,,Minden poklokon keresztül!"
- Áment mondok reája - monda Bálint. - Éspedig még azután, mikor minden poklokon keresztül eljutottál a magad céljához, akkor vár reád még egy pokol: a legkínosabb, a legkárhozatosabb. De már azt az én szám ne mondja el neked. Ha egyszer azt is megtudod: a te nagy lelked még azt is legyőzi. Előre nem rémítelek vele...
A maga eszétől pedig azt Mária ki nem találta. Mint ahogy ki nem találhatja ember, hogy mi lakik a holdban. Mi van túl az utolsó csillagon?
Az ő lelke előtt a férjének alakja úgy állt, mint egy legendabeli szent lovag képe: kívül acél, belül arany, a feje körül glória. Aki a Szentföldön nem keres mást, mint az ereklyéket, s nem is találhat mást, mint szenteket, szűz alakokat, remetéket és hitetlen ellenségeket. Amazokkal imádkozik; ezekkel harcol. - Héj, ha azt a sok éjszakai dáridót mind megtudta volna; amikben a lovag urak éneklik bizony a Szent Dávidné zsoltárait, s táncolnak ugyan a hét bolond szüzekkel, nem a Jehova, hanem a Baál oltárai körül: hát az lett volna ránézve az igazi pokol!
Bálint gazdának pedig mindezekben nagy volt a tudománya, mert a szolgája előtt senkinek sem lehet titka. Sokszor kellett neki a gazdáját hazavinni a ptolomaisi tivornyákból Istennek nem tetsző állapotban. Arról a Clarinda hercegasszonnyal való kalandjáról is jobban volt értesülve a szükségesnél. Ővele vásároltatta a bűbájos tarenta-karperecet is Lebée László; őrá bízta az ál De Blois lovag és a minstrel elpusztítását, mikor felsült a terve. De még annál többet is tudott Bálint gazda. Amint Brüniszkáld lovagot eltemették, Lebée lovag egyebet sem danolt a timbora mellett, mikor a bortól felhevülve a sátorában heverészett, mint azt, hogy ,,van nekem egy szép kis ángyom otthon!" - s gyakran hallhatta a szolga, aki ott feküdt a sátor mellett, amint éjjeli álmában felsóhajtott a lovag szerelmesen: ,,Édes Annám, drága Annám! Szeretsz-e még kedves Annám?" - Sohasem szólt az Máriáról. Ami pedig legjobban elárulta, az egy arckép volt. Egy szent hölgynek a képe Brüniszkáld imakönyvéből, amit Bálint gazda gyakran látott Brüniszkáld lovag kezében, mikor urának üzenetet vitt hozzá a sátorába, s az csak a kezével intett neki, hogy várjon, míg az ,,amen"-hez ér. Egyszer azt is mondta neki Brüniszkáld lovag: ,,Nézzed öreg; ugyebár, mennyire hasonlít ez a festett kép az én jó Annámhoz?" No, hát ezt a képet ott találta, aranytokba foglalva Bálint az ura köntösei között, amiket az levetett magáról, mikor azt a keserves fürdőt vitte, ahol elfogták a szaracénok. El is hozta magával Bálint az aranymedált a képpel, de itthon azzal a kegyes hazugsággal élt, hogy ezt a Brüniszkáld nyakából vette le, s az ő özvegyének hozta haza.
Mária mindennek gyanúperével sem élt: mert hogyha megálmodja mindezt, akkor talán nagyobb tusakodásába kerül elhatároznia magát erre a rettenetes útra - de azért akkor is megteszi azt.
- Isten adott nekem egy világosságot mostan - monda Bálintnak. - Az olyan éppen, mint a balzsam írja a vérző sebnek. Te azt mondád: egy átkozott csomát hoztatok el magatokkal a Szentföldről, ahová azt megint az egyiptomiak vitték be: a szemgyulladást. Pedig mi drágább az embernek a két szeme világánál? Más nyavalyától igazi halottá lesz az ember: ettől eleven halottá. A szeme nem látja az Isten szép világát; de látja a pokol kínzó parázstüzét. Kisleány koromban, emlékezem reá, nekem is volt ez a bajom: akkoriban igen el volt az a mi vidékünkön származva. A nép közt az a hit volt elterjedve, hogy ezt egy Daborka nevű vén vajákos asszony támasztja, akinek elég a szemébe nézni, hogy rögtön megkapja az ember a szemgyulladást. Azt beszélték, hogy a vénasszony azért járja végig a helységeket ezzel a csomával, hogy mikor az már jól el van terjedve, akkor megint kerül-fordul, visszatérőben valami vajákos szerrel megbabonázza a fájó szemű betegeket, úgyhogy azok rögtön ép szeműekké lesznek, s így gyűjti magának a sok pénzt rakásra boszorkányi módon.
A vénasszonyt utoljára megfogták, megkötözték, odahozták az apám udvarába, aki ottan királybíró volt. A bilokhus kimondta rá, hogy meg kell a boszorkányt égetni borsószalmán. Én hallottam udvarunkon a vénasszony sikongását, látni nem láttam, mert a szemeim be voltak kötve, elkezdtem sírni: az pedig még rosszabb a szemgyulladásnál. De az anyám nem tudta velem elhagyatni a sírást, csak úgy, ha megígérte, hogy azt a szegény öregasszonyt nem égetik meg. Az anyám akkor volt teherben második leányával. A mi törvényeink szerint pedig, ha egy viselős asszony egy halálra ítélt rabnak kegyelmet kér, a kívánságát teljesíteni kell. Hogy én ne sírjak, az anyám könyörgött, az apám megkegyelmezett, a Daborkát feloldozták a máglyáról. Akkor aztán a vén vajákos asszony odajött az anyámhoz, s megcsókolta a kezét, lábát. ,,Ne nekem köszönd, hogy épen maradtál; hanem kislányomnak, aki agyonsírta magát miattad; pedig a szemei fájnak." ,,No, hát ne fájjanak" - mondja a vénasszony. - Elmondom neked a titkomat, ami meggyógyítja. Én többet nem teszem; mert megbüntetnek érte. De te megteheted. Van a Firtos hegye oldalában, a Küsmöd patakon túl, ott ahol nagy záporeső után az asszonyok a rézport kosárral szedik, három elhagyatott régi bánya. A középsőnek a fenekén van egy kis tó; annak a tónak a vize olyan sötétkék, mint a csillagos ég éjjel. Ennek a vizéből meríts egy kupával, az egy kupa vízhez tégy annyi nádmézet, amennyi csak felolvad benne, akkor amennyi a három ujjad hegyére ragad belőle, azt keverd egy éjjel tiszta forrásvízbe, minden veszedelem elmúlik a szemről, ha azzal megmosod. - Még mást is meggyónok. Ha valakinek a szeme már félig megvakult, hogy hályog van rajta, még az is meggyógyulhat. De már ahhoz az írhez, ami ezt elmulasztja, csak nagy veszedelemmel lehet hozzájutni. Mert az a torjai kénköves barlangban található.
Annak is csak a mély kopotyúiban. Azokban gyűl össze valami nedvesség: a sziklák izzadságából, a kilobogó halálos levegő csapadékából. Azt kanállal kimerítheti valaki, akinek van erős szíve, sietve beszaladni a barlangba, orrát és száját bekötve ecetes kendővel, s addig ott maradni, amíg a lélegzetvételt vissza tudja tartani, és aztán kirohanni: mert egy lehelet odabenn a bizonyos halál. Hát akinek kedve van tízszer, hússzor befutni a pokol pitvarába, rips-raps összeszedni, ami imitt-amott csillámlik, kanállal, megint kiszaladni; akinek van kedve hármasfutóskát játszani az ördöggel: hát az olyan kincset hozhat ki onnan magával, ami többet ér a karbunkulusnál; mert a szemefénye drágább még a hatalmas potentátoknak is minden ,,macskaszem[1] fényénél".
Sokszor hallottam ezt az anyámtól. Ő a jó lélek, azonnal követte a vén vajákosnő tanácsát: maga elment a Firtos alatti elhagyott bányákhoz, hozott az ott talált kék vízből; elkészíté a szert: az én betegségem el is múlt attól ugyanaznap; később az anyám azután maga meggyógyítá a környék szemfájóit, őt nem nevezték azért varázslónak; de inkább egész processzióval jártak oda hozzá: úgyhogy rövid időn az egész csoma, mintha eltörülték volna, úgy eltűnt.
A csodaírre sohasem lett többé szükség. De még kevésbé került arra a sor, hogy a torjai kénbarlang csodakincsét elhozza valaki a pokol pitvarából. Szegény jó anyámnak az ő szelíd, félelmetes lelke nem is vitte volna őt arra rá, hogy ő hármasfutóskát játsszon az ördöggel azért a nagy kincsért, ami drágább a karbunkulusnál; mert azt adja vissza, ami a hatalmas potentátoknak is féltettebb drágasága koronáik gyémántjainál: a szemük világát. - Nohát énnekem lesz bátorságom hármasfutóskát játszani az ördöggel, s felvenni a kincset. Akkor aztán megindulunk együtt, kedves szolgám, azokhoz a népekhez, akik átkozzák a tündöklő napvilágot kínjukban; amíg eljutunk ahhoz a fejedelemhez, aki isten és ember ellen gyűlölettel van elmérgedve, s végezzük azt, amit a Daborka boszorkány félbehagyott, s vagy megégetnek érte, vagy visszaadják az én uramat érte.
Az öreg Bálint csak térdre esett e szóknál Mária előtt:
- Óh, asszony, nagy a te hited.
És Mária, amit megmondott, azt meg is tette. Felkereste azokat a rémséges helyeket, amiket a varázslónő előtte leírt, de amiket nemcsak az élő ember, de még az élő állat is messze elkerül: leszállt azoknak a félelemteljes üregeibe; megtöltött a kék színű folyadékból egy egész tömlőt, a kénbarlang csapadékaiból egy hólyagos kulacsot, olvasztott gyémántnak lehetett volna nevezni ezt a kincset, s rászánta magát, hogy nekiindul annak az útnak, amit jótetteivel fog maga előtt megnyitni. A kigyógyult nyomorultak lesznek a védői, a kísérői.

[1] Gyémánt: karbunkulus.









Jókai Mór: Minden poklokon keresztül


Isten csodái a föld alatti világokban
Nem veszett oda ebben az istenkísértéssel terhes munkában.
És jó volt, hogy sietett vele. Mert a rá következő időkben jött az a rettenetes földrengés, amihez hasonlót a krónikák nem jegyeztek fel; mert az egyszerre három világrészt rázott meg. A föld úgy hullámzott, mint ahogy a repülő madár lebegteti a szárnyát, a tenger kidobálta a gályákat a szárazföldre, s a cápákat és hidrákat, s a mélységek emberevő szörnyeit odahányta a piacok közepére, a paloták romjai közé; s míg a Vörös-tenger feneke egyszerre ezer lábbal felemelkedett, másfelől Hollandiában mind lesüllyedtek a hatalmas vízgátak, egész városok tűntek el a tenger alá, s százezernyi nép lakta tartományból lett egy nagy tó.
Ez a földrengés azokat az üregeket is betemette, amikben nemrég Mária járt a csodatevő szereket keresni. A kénbarlang is összeomlott felében, a Gyilkos barlang egészen.
Hanem egy jó következése volt az istenkéz e rettenetes fenyítésének. A közös rémület hatása alatt keresztyének és szaracénok elfeledték a háborúskodást. A haragvó földisten egyformán sujtolá mind a két félt. Ledőltek a büszke, kerített városok víhatlan falai; minden bástya, torony ott feküdt a földön. Romba dűlt Baálbek, Hamah, Barin. Damaszkuszban egész paloták süllyedtek alá a földbe, s a Thábor hegyen nem kellett már ostromolni Illés próféta várát, leszórta a hegy magáról! De a keresztyének városai is rommá lettek, Tyrusban nem maradt egy ép ház, Ptolomais, Tripolis ismerhetetlen kőhalmazzá vált, s a vitatott szent városból, Jeruzsálemből, keresztyének és Mohamed-hívők összekeveredve futottak ki a Libanon hegyére, ki az egyedül biztos menedék: a földbe gyökerezett élőfák alá, s ott borultak arccal a földre, imádva azt az ismeretlen lényt, aki fölötte áll valamennyi isteneknek, a névvel megnevezett, oltárokkal megtisztelt, népekben válogató isteneknek: aki az isteneknek az ura!
Úgy jött ez a világfélemlítő csoda, mint egy intés a népek kibékülésére, s az is volt annak a legelső hatása.
A szultánok és a keresztyén fejedelmek kölcsönösen megegyeztek, hogy egymást ez ínség közepette fegyverrel ne háborgassák.
Török szultán, keresztyén császár, egymásnak ajándékokat küldözött: saját lándzsáját, fegyverzetét az egyik, szép énekes, táncos bajadéreket, felcifrázott elefántokat a másik, s ahelyett, hogy a csatatéren vívták volna vitézi tornáikat, azzal mérkőztek össze, hogy egyik a másiknak geometriai problémákat adott fel a megoldásra; annyira ment a kibékülésük, hogy a török szultán önként odaengedte ajándékba a keresztyén császárnak a szent Jeruzsálemet, csak azt kérve, hogy a mohamedánok is hadd imádják ott a maguk prófétáját.
Máriára nézve az a kedvező helyzet támadt ebből, hogy az útja kezdeténél nem kellett egymással irtó háborút viselő népek között bolyongnia. A népek szívéből a félelem kitörülte a haragot.
Bátran nekiindulhatott a Havasalföldnek, egyedül az öreg Bálint kíséretében, aki nemrég tette meg ezt az utat, és így legjobb kalauz lehetett.
Amint a Dunán átkeltek Thráciába, ott azt mondák nekik, hogy várják be azt a karavánt, mely hajókon jön alá Belgrádból. Ennek a zarándokseregnek a neve volt ,,a mezítlábos szentek".









Jókai Mór: Minden poklokon keresztül


A mezítlábos szentek serege
Ez egy férfiakból és asszonyokból vegyest csoportosult sereg volt; melynek minden tagját fogadása köté, egész a Szentföldig mezítláb zarándokolni, csupán egy talp alá kötött fakéreggel. Voltak köztük fiatal, deli termetű, szép arcú hölgyek is; de mind mezítláb, s a lovagok, akik lóháton ültek, azok is mezítláb lovagoltak. Volt ugyan fegyverzetük is, sisakjuk, vascipőik; de azokat a nyeregkápára akasztva viselték, s csak a verekedés alkalmával használták. Mindnyájan egyforma durva szőrcsuhát viseltek.
Ez volt az a ,,mezítlábos szentek" csapatja, melynek tagjai mind egyenként a pápa kezébe tették le azt a fogadalmat, hogy mezítláb, a férfiak hajadonfőtt, a nők lefátyolozott fővel vándorolnak a Szentföldig; mégpedig Bodontól elkezdve mindenütt a szárazföldön gyalog. (Mert hiszen úgy könnyű a mezítláb zarándokolást megtartani, hogy az ember Velencében hajóra üljön, s aztán Ptolomaisban kitetesse magát a Szentföldre.)
Ezen a fogadalmon kívül még az is a vezekléshez tartozott, hogy naponként háromszor, reggel, délben, este, egy álló óra hosszáig imádkoztak, az olvasó és litánia szerint; szerdán és pénteken böjtöt tartottak, vasárnap pedig pihentek és prédikációt hallgattak, misét mondattak, s a hátukat korbáccsal véresre verték. Az utazás közben pedig énekeltek. Egy zarándok, aki elöl ment a kereszttel, előénekelte a verset; a többiek rázendíték. Így haladtak nagy csendesen előre.
Mária úgy érzé, hogy a mezítlábos szentek között ő maga a profana. Valamennyi között csak neki van tisztességes öltözete és kísérő szolgája, aki a lovára gondot visel, s a málháit cipeli.
Szégyenlette is magát előttük, s minthogy sehogy sem illett a társaságukba, csak távolból követte őket, s az ő éjjeli tanyájuktól távol ütött sátort.









Jókai Mór: Minden poklokon keresztül


A keresztes homlokú lovag
A mezítlábos szent csoportnak egy atléta termetű lovag volt a vezére, kinek bikamódra kiülő szemei, lüktető orrcimpái, vastag, kifordult ajkai, különösen asszonyokra nézve félelmetes tekintetet adnának, ha nem gyűrné le e vad indulatokkal fenyegető vonásokat a még erősebb vezeklés jelvénye. A lovagnak a homlokára egy kereszt van felmetszve az eleven bőrbe. S hogy a seb be ne hegedhessen, ő azt mindennap kutyatej maró nedvével újra kiedzi.
Ez az örökké vérző kereszt a homlokán azután még félelmesebbé teszi a rátekintést. A szava olyan, mint a nyerítő paripáé; mikor éneknek ereszti, túlharsog vele az egész sokaságon. Amit mond, az parancsolat.
Ez a lovag pártfogása alá vette Máriát, aki őbenne csakugyan valami rettenetes szentet látott.
A lovag azonban nem tudott más nyelven, csak olaszul. Mária viszont csak magyarul. És így beszélhetett hozzá akármit a lovag, nem értette meg.
Hanem Bálint szolga még arra is intette, hogy azt se igen hallgassa az asszony; mert - ő már látta valahol ezt a lovagot. Volt ez már egykor a Szentföldön. Bizonyosan többet is tud felőle, mint azt, hogy kereszt van a homlokán.









Jókai Mór: Minden poklokon keresztül


A soknyelvű diakónus
Egy másik nevezetes alakja ennek a csapatnak a vezérlő diakónus volt, aki szamárvemhén ülve, vitte elöl a keresztet. Sötét, hosszúkás arcú férfi; erős ráncotvonó szemöldökkel, hosszú szénfekete szakállal, villogó sasszemekkel. Széles válla, ideges karjai szokatlan izomerőt árulnak el. Megtette azt a példát, hogy mikor a zarándokok, akik mezítláb bandukoltak, hangosan panaszkodának a kavicsos, tövises út miatt, akkor páter Horus leszállt a szamaráról, felvette azt a vállára, s úgy vitte azt keresztül azon a tüskebozóton, amelyiken a szamár átallt nekivágni.
Azonban korántsem a testi erejében volt legfőbb virtusa páter Horusnak; hanem az ajkai szózatában. Egy vasárnap négy nyelven is prédikált. A szentek karavánja ahány, annyiféle nemzetből verődött össze, s ő mindegyiknek a nyelvén tudott szónokolni, mégpedig világosan, értelmesen. Mikor bolgárok közé jutott, akkor beszélt bolgárul; ha görögök, rácok, örmények lakóhelyein vonultak át, hirdette az igét azoknak nyelvén, s mikor megtudta, hogy egypár magyarországi is csatlakozott a seregéhez, azoknak a kedvéért magyarul prédikált. S de szépen prédikált! A Jézus Krisztusról. Az ő nagy szenvedéseiről. Aki őhozzá akar feljutni, az ne ijedjen vissza a nagy fájdalmaktól. Ezek adják a föld fiának a szárnyakat, amikkel az égbe repülhet.
Mária bizony azt hitte, hogy valamint Róbert lovag a keresztes homlokú, a legistenfélőbb halandó a földön, úgy a diakónus az egyháznagyok, a keresztyén apostolok méltó tükre.
Pedig hát nem úgy volt.









Jókai Mór: Minden poklokon keresztül


Az egyik antropophang, a másik assasin
Ez az egész zarándoksereg, aki itt most mezítláb lépi végig a keserves utat az égető nap alatt: egytől egyig a hét fő bűnben lélegző vétkesek válogatott csoportja. Ezek a gonosztevők között az excellenciák és eminenciák, akik úgy kerültek a világ minden részéből egy csoportba, hogy a pápa, mikor már azt látta, hogy Európában senki sem akar a Szentföldre menni hadakozni, mindenki békét kiáltoz, akkor kétségbeesésében ahhoz a módszerhez folyamodott, hogy a legátkozottabb bűnösnek is teljes bűnbocsánatot oszt, ha az a Szentföldre kész elzarándokolni, s a hitetleneket fegyverrel megrohanni. A kiáltó szó nem hangzott el a pusztában. Előjöttek rejtekeikből, odúikból a legnagyobb gonosztevők, a társadalom száműzöttei, a vérpadok candidatusai, a börtönök szökevényei - kiszálltak selyempárnáik közül az előkelő bűnösök, akiknek eltitkolt vétkeik kínzó álmaikat kísértetekkel népesíték meg; a hatalmasok, akiket a törvény keze el nem ér, leszálltak megtámadhatatlan polcaikról, s odavezette őket a nyakukra kötött kötéllel a ,,belső bíró", az a kérlelhetetlen hóhér, a lelkiismeret a Szentszék zsámolyához, s ott fogadták a pápa kezéből a rájuk mért nehéz vezeklést, mely megszabadítsa őket a törvény nehéz kezétől, s a még nehezebb lélekmardosástól. - Gyalog, mezítláb, a Szentföldre, harcolni: férfinak, asszonynak egyaránt!
Ez volt az első dandár, mely a nagy csapás után újra megindult a népek közt helyreállott békét szétszaggatni, a harc fáklyáit az olajfák erdejébe vetni.
Dante poklának valamennyi hőse megy élő testben keresni az utat, mely a kárhozatból kifelé vezet.
Azok az egyforma fehércsuhás zarándokok ott elöl, derékkötő kordáikkal egymáshoz bogozva, nem mások, mint Konrád würzburgi püspök gyilkosai, kik a szent férfi vérével az oltárt fertőztették össze.
Az a délceg asszonyalak, akinek aranyvörös haja kikandikál a fátyol redői közül, egy hírhedett szépség, aki hat férjet sorvaszta lassú halálra az aqua toffanával.
Mind, mind valamennyien névtelen bűnök teherhordozói, olyan vétkeké, miket megtudni is irtózat, hát még viselni a tettnek emlékét!
És valamennyi között, még szörnyetegnek is vezér, előkelő: a hatalmas Róbert lovag.
Ez azt tette, hogy mikor fogságba jutott feleségével és leányával együtt Egyiptomban, nagy éhínség ütvén ki az egész országban, ő felfalta először a feleségét, aztán meg a leányát... Ennek a szörnytettnek a vezekléséül mérte rá a pápa azt a végtől végig vérző keresztet a homlokán.[1]
Az a diakónus pedig, aki páter Horus név alatt ennek a seregnek előénekel, prédikál, s annak a fülbegyónását a világ minden nyelvén végighallgatja, aki oly magasztosan tud lelkesíteni a Jézus példájával: se nem pap, se nem keresztyén, hanem egy valóságos ,,Dái Aldoát" - a ,,Hegyek urának" a dái áldoátja.

[1] Histoire des Croisades. M. Michaud. Livre XII. pag. 363. szól Róbert lovag szörnytettéről. A homlokra metszett kereszt történetét pedig elbeszéli Guibert, Bibliothèque des Groisades. Tom. I. 131. lapján.









Jókai Mór: Minden poklokon keresztül


A Hegyek ura vagy a Hegyi vén és annak a birodalma
De hát ki ez a ,,Hegyek ura" vagy ,,Hegyek vénje", ahogy a nyugati népek fordítják a ,,Sheik Aldzsebál" címet, jelentvén a ,,Sheik" urat is, öreget is? Ki az az ember, akinek a puszta neve említésére elsápadnak a koronás fők, s reszketve szállnak le trónjuk lépcsőiről, s félve tekintenek királyi székük kárpitjai mögé, s reszkető hangon kérdik e név kimondójától: ,,Mit kívánsz? Mit adjak?" Ki ez a rettenetes úr, akinek a keze elér hetedhét országon keresztül, s benyúl a kerített várakba, kincseket osztogat tele marokkal, s halálcsapásokat villámgyors kézzel; aki elől meg nem védi a kalifát a mameluk-sereg, az imámot a moschée szentélye, a bölcset a tudomány, a hőst a vitézség, aki ura az uraknak, bírája a bíráknak, próféta a próféták fölött, maga egy vallás, amely mindent tagad!
Ki ez a titokteljes lény? Akitól csak a rémtettei hirdetik, hogy ,,van!", de akit nem lát soha senki!
Ezt elmondani egy kissé hosszú lesz.









Jókai Mór: Minden poklokon keresztül


Alamut vára a hegyek közt
Ez idő szerint, amidőn a ,,Hegyek urának" a neve rettegésben tartá az uralkodókat és minden embert, akit hőstette vagy bölcsessége a néptömeg közül kiemelt, még azt sem tudták bizonyosan, hogy hol van valósággal az a tartomány, ahol a hegyek vénje uralkodik, kinek hívják azt a népet, amely neki vakon és híven engedelmeskedik, hol van az a vár, melyben székét tartja? Ott: a nagy hegyeken túl! Ennyit tudott minden ember. A híveit mindenütt meg lehetett találni, őt magát sehol. Róla mindenki beszélt, vele senki. Szultánokat gyilkoltak le testőreik közepette, főpapokat a mecsetek közepén, hős lovagokat kerített városaikban a legnagyobb vakmerőséggel: a gyilkosokat elfogták, kínpadra vonták, de semmi tüzes vas és forró olaj azokból soha egy szót ki nem bírt csikarni; meghaltak kacagva a pokolkínok közepette. Évekig elólálkodtak a kipécézett áldozat körül, kit a Hegyek ura halálnak avatott: mindenféle alakban, mint bölcs tanácsadók, mint hű szolgák, mint csodavitézségű testőrök, mint tudós orvosok, míg az alkalom kapóra jött, hogy az ítéletet végrehajtsák rajta. Annyit megtudtak tőlük, hogy ez a Hegyek urának az ítélete volt: többet semmit. Voltak adószedőik, akik sorba járták a szultánokat (Malek Adelnek tizenkét fia volt, s az mind szultán volt apjuk nagy birodalmának egyes darabjaiban), megkérték az évi harácsot, amit a Hegyek ura kivetett rájuk. A szultánok fizettek készséggel: nagy pénzt fizettek. Ez volt az ő életbiztosításuk. Aki nem fizetett, az a sírja fölött járt egy szál kötélen. A Hegyek urának sok pénz kellett. Ő is mesésen fizetett. Ismerték az ő pénzét Bizáncban is, az európai udvaroknál, még a szent városban, Rómában is voltak bérencei, s nem egy bíbornokkal történt meg az, hogy a szentelt ostyában kapta meg a rögtön ölő mérget, amit a Hegyek ura küldött neki.
Csak egy század múlva, mikor már a Hegyek ura a minden hatalmak fölött álló hatalomnak lett elismerve és rettegve: adott annak a hollétéről, kilétéről felvilágosításokat a tudós Mirkhand, perzsa történetíró, amiknek a nyomán azután két francia lovaghős ráadta a fejét, hogy a Hegyek ura országát és fészkét fölkeresse, s e rejtélyes lénynek szemébe nézzen. Az egyik volt Guillaume de Tyr, a másik Jacques de Vitry.
A Hegyek urának a birodalma Rudbard perzsa tartományban volt, hozzájárulhatatlan hegycsoportok között, amiket még félelmesebbé tett húsz sziklavár, azok között legnagyobb Masziát vára. S e vár-tömkeleg közepette voltak azok a völgyek, amikben a földművelő nép lakott, szántóvető, baromtenyésztő, kertészkedő békés jobbágyság, aki csendes völgyeit el nem hagyta soha. A kis tartomány közepén pedig, magas sziklatömbre szédületesen felemelkedő várpalota uralkodott. Ez volt Alamut vára. Ebben lakott a Hegyek ura. Maga a saját népe sem látta az arcát. Egész harminchét évi uralkodása alatt csak kétszer jelent meg a vára lonkáján Hassán.
Ez volt a neve az első ,,Hegyek urának"; ki az izmaelitákat maga körül gyűjté.
Az izmaeliták egy vallásos szektát képeztek, melynek tana az volt, hogy lehet vallás pap nélkül is: nem kell se templom, se mosché, se imám, se dervis; minden ember forduljon maga az Istenhez. A mohamedán filozófok szektája volt ez; s annak a prófétája Hassán. Hogy ezeket egyik ország szélitől a másikig üldözték: az igen természetes. Tagadhatja valaki az istent, de nem tagadhatja a papot: azért kikap.
Egy emberlaktalan sziklasivatag volt a Rudbardi hegyek közt, körül kopár bércek; azok közt meg mocsarak, miktől dögleletes ragályok és pusztító, öldöklő sáska, szúnyog, bűzterjesztő repülő csimazsereg árasztotta el a körülfekvő tartományt. Ezt az elátkozott helyet bírta örökségül Alinak egy unokája, Méhdi. A filozófok prófétája, Hassán azt az ajánlatot tette a pusztaság urának, hogy adjon neki el örök áron háromezer dínárért e hegyek közt egy akkora darabot, amekkorát egy ökörbőr körülkerít. Méhdi ráállt az alkura, s akkor Hassán ismétlé azt a tréfát, amit Karthágó alapítója talált ki, hogy a nyers ökörbőrt olyan vékony szironyokra hasogattatá el, hogy azoknak az összetoldásával körülkeríthetett egy egész hegyet, arra felépítette Alamut várát.
Azután csatornákat vágatott a sziklák közt, lecsapolta a völgyekből a mocsárvizeket, a hegyi patakokat medreik közé, tavak medencéibe szorítá; az őstermékenységű földet művelés alá vette, Egyiptomból elhozott búzával, termő magokkal bevetteté, az egész lakatlan pusztának más alakot adott. Paradicsomkert lett abból, melyben hatvanezernyi szorgalmas nép talált otthont.
S többet aztán nem kérdezték az izmaelitákat, hogy adja Méhdi a szikláit, hanem elfoglalták szép szerével, s tíz új várat építettek a hegyeken szerteszét, amik e kis hegyi vármegyét elkeríték, s elzárták a világtól. Úgyhogy egyszer Melik sah azt vette észre, hogy nem ő uralkodik Perzsiában, hanem a ,,Hegyek ura". A sah el akart bánni a hívatlan uralkodótárssal, s összegyűjté ellene hadait; hanem amint a serege élén meg akart indulni: egyszerre csak lefordult a nyergéből halottan. A Hegyek ura el tudja találni az ellenség szívét fegyver nélkül is.
Ekkor aztán a hirtelen kimúlt sah fiai összevesztek a trón felett, s amíg azok civakodtak, ezalatt Hassán még tíz új várat épített hegyországa megvédelmezésére.
Utoljára Szindzsár szultán került fel a trónra, s ennek is az volt az első gondja, hogy a ,,Hegyek vénjét" a sziklaországból kipusztítsa.









Jókai Mór: Minden poklokon keresztül


Az üdvözlő tőr
Egy éjjel Szindzsár sah palotája ágyasházában felébredve, rémképet lát a feje felett. Villogó hegyes tőr függ a levegőben. Asszonyi hajszálra volt az felakasztva az ágy mennyezetére.
A sah rémülten ugrott fel az ágyáról, s a bőrvánkosa alatt egy levelet talált e sorokkal:
,,- Üdvözöllek, ifjú sah! Ha nem szeretnélek igazán, ha nem kívánnám a békességet - ez a gyilok, ami a fejed fölött függ, a szívedet szegezhetné át. Válassz a béke és háború között.
Köszöntet a Hegyek ura!"
Szindzsár sah szándékait egyszerre megfordítá ez a rémlátás.
Nemcsak békét hagyott a Hegyek urának; de még a körülfekvő kuméi tartomány jövedelmét is megfelezte vele.
Ettől fogva azután a hegyek vénje elkezdte a maga rettenetes munkáját kifelé.
Senkit nem gyűlölt úgy, mint a törököket, a szunnita mohamedánokat.
Mert nem a hívők és hitetlenek közötti harc az igazi vallásháború; hanem amit két egy valláson, de különböző módon imádkozó harcol egymással: az az igazi.
Az izmaelita szekta olyan sokaságra nőtt már fel, hogy az egész világra szétterjedt. Tudjuk jól, hogy itt Magyarországon is hogy befészkelték magukat. Ők voltak a királyok pénzcsinálói, az adószedők.
Amíg csak a keresztes háború tartott századokon keresztül, a Hegyek vénjének a kezei vezették a törökök ellen a keresztyéneket. Ha a keresztyének és a szaracénok ki akartak egymással békülni, a Hegyek vénjének a hívei rögtön ott voltak őket összeveszíteni: a békeszerető szultánok, vezérek meghaltak rejtélyes, rögtöni halállal. Nem volt szabad békének lenni közöttük. Mikor már Európa kifáradt, az assasinok fő-fő bölcsei, a ,,dái áldoátok"-ok, a húsz nyelven beszélők, elmentek Rómáig, keresztyén diakónusoknak adták ki magukat, úgy szították fel a tüzet, magán a tűzhelyen. S ha legyőzetett minden keresztes had, a szaracénok urává lettek a szent helyeknek, akkor a ,,dái áldoátok" előkerestek a sivatagban kóborló vad népek közül egyet, azt vezették rá a győztes törökökre. Egyszer a Karizmiák hadát, másszor a mongolok végtelen hordáit uszíták rá a szunnita mohamedánokra, s végigtapodtatták velük Szíriát, Egyiptomot. Ők maguk egy maroknyi nép voltak, és mégis száz, meg százezernyi fegyveres hadakat zúdítottak egyik világrészből a másikba. Amerre a Hegyek vénje a kezét kinyújtá, azt a világrészt elönté a tűz, láng, vérözön.
Maga a saját népe pedig szántott-vetett, gyümölcsfákat oltott, méheket tenyésztett csendes, csatazajtól soha nem visszhangzó bércei között. Ezeket nem vitte hadakozni.









Jókai Mór: Minden poklokon keresztül


A fedáik
Azokat, akiket szörnyű ítéleteinek eszközéül használt, ,,fedái"-k-nak hítták.
Ezeket ő minden ország népe közül, még mint kis gyermekeket ragadozta el; kiválasztotta a legszebbeket, a legizmosabbakat. Azokat egész felnőtt legény korukig a bölcs vének nevelték az ő saját felügyelete alatt, a legszigorúbb, testedző életmód mellett, kemény kövön hálva, nyers húshoz, fövetlen borsóhoz szoktatva, minden sanyarúsággal ismerőssé téve; hogy a kínzás kiállását erénynek tartsák. Ezek bort soha nem kaptak, asszonyt nem láttak, hidegben hidegen, melegben melegen öltöztek. S a lelkük sem ismert semmi gyöngeséget: nem vonta a szívük gyöngéd érzelmekkel apához, anyához, szerető leányhoz.
A bölcsek azt mondák a fiúknak, hogy minden gyönyörűség ott kezdődik a paradicsomban. De oda csak azok jutnak el, akik itt a földön szenvednek, sanyarognak, testüket megkínozzák. Aki ágyban hal meg, az a pokolba jut.
Mikor aztán a fedái úgy kifejlődött testi ügyességben és tudományokban, hogy lehetett rá valami nehéz feladatot bízni, akkor a vének egy este valami mámorító szert adtak neki, amitől elaludt.
A keleti népek ezt ,,hasis"-nak hívják.
Erről nevezték el a Hegyek urának a népét ,,hasisinok"-nak, hasisevőknek; amit aztán a frankok ,,assasin" névre bérmáltak el, s az ő nyelvük szerint ez is találó elnevezés volt: ,,orgyilkosok".









Jókai Mór: Minden poklokon keresztül


Mohamed paradicsoma
Az álomkábulattól elnyomott fiatal fedáit aztán elvitték ez öntudatlan állapotában az Alamut vár körülzárt kertjébe. Az volt a Mohamed paradicsoma, e világon elővarázsolva.
Mikor a fiatal fedái fölébredt mély álmából, tündérkertet látott maga körül, melynek virághullató, gyümölcskínálgató fái közül soha nem látott alakok lebegnek eléje: édenlakó húrik, akik mosolyogva, hízelegve üdvözlik, csábtáncukat járják, andalítva dalolnak, s tanítanak olyan tudományra, ami nincs a bölcseknek könyvében. Terített asztalt hoznak eléje, amin eddig sohasem ízlelt drága étkek párolognak, kínálják, jól tartják édes gyümölccsel, s még annál édesebbel is; olvadt lángot töltögetnek a pohárba, és azzal itatják; a tubafa nedve annak a neve a paradicsomban, és itt a földön bor. Mit a próféta tilt. E tilalom oly erős, hogy a Hegyek vénje egyikét a saját fiainak irgalom nélkül megölette, mivel boriváson kapta. - De ,,itt" - a paradicsomban aranyserlegből isszák azt, és bíbor ajkakról, ahogy még részegítőbb; míg az ifjú fedái a gyönyör halmaza alatt összeroskad, és ismét álomba merül.
Másnap reggel aztán megint ott ébred fel csupasz fekhelyén, a gyékénytelen téglán, s mikor nagyot sóhajtva megtörli szemeit, visszaemlékezve a bűbájos álomra, azt kérdi a mestertől, talpra ugorva, hogy hol van hát az a kés, amellyel utat lehet nyitni abba a paradicsomba, amit egyszer látott, élvezett, gyönyörködött benne, és soha többé el nem tud feledni.
Ettől a naptól fogva a fedái olyan vakon engedelmes szolgája a hegyek vénjének, hogy ha azt mondja neki: ugorj le innen a toronyból a mélységbe, tétovázás nélkül megteszi. Ahogy ezt a Hegyek vénje Guillome de Tyrnek két fedáival megmutatta.
Aki azután a fedáik közül még a testi erőn, ügyességen kívül ésszel is kitünteti magát, aki sok nyelvet megtanul, s azokon szónokolni tud, aki ismeretekben oly gazdag tud lenni, minők az egyiptomi, a mór, az arab tudósok, annak egy ranggal magasabb fokozata van: ennek a címe ,,dái áldoát".
Egy dái áldoátot csak rendkívüli feladatok végrehajtására szoktak kiküldeni.
Ilyen volt az, akinek a tudós Fakr Eddin perzsa imámot kellett elnémítani. Az imám a legveszedelmesebb fegyverrel ostromolta az izmaelitákat: bölcsességgel, ékesszólással; hatalmukon több csorbát ejtett ezekkel, mint valamennyi hóhérai a szultánoknak a pallosaikkal. A Hegyek vénje rábízta az elnémítását a dái áldoátra. Mint tudományszomjas tanítvány hízelegte be ez magát a tudós imámnál, s szorgalmával, lángeszével kivívta azt, hogy ő lett a kegyenc tanítványa. Évekig tanult dái verseket kötetszámra, csillagvizsgálást és bölcsészetet, míg egyszer egyedül kaphatta a professzorát, éjjel az üstökös csillag vizsgálása mellett. Ekkor a földre teperte, s ráült a mellére, kirántva ruhájában elrejtett kését. ,,Mit akarsz?" - nyögé az imám. ,,Fel akarom hasítani a gyomrodat az álladig!" - ,,Mit vétettem neked?" - ,,Vétettél a Hegyek ura ellen! Nem jársz e szekéren városról városra az Izmael fiai ellen prédikálni. A Hegyek ura azt parancsolta, hogy némává tegyelek. Rám van bízva minden eszköz. Ha akarod, késsel, ha akarod, méreggel - ha akarod arannyal. Itt a másik kezemben az erszény, benne háromszázhatvan arany; ennyit kapsz minden évben, ha megnémulsz!" És Fakr Eddin Razi sokkal alaposabb ismeretű filozófus volt, minthogy ne tudta volna, hogy az arany pondus specificuma úgy áll a vaséhoz, mint a 19 a 7-hez, s inkább az erszénnyel hagyta magát elnémíttatni. A dái áldoát pedig nyomtalanul eltűnt. Hanem az imám minden évfordulóban ott találta reggel az asztalán az erszényt az aranyakkal - a bölcs hallgatásért.
Mikor Modud, abyssini király ellen volt kiküldve a dái áldoát, a néger azorpartok közé keveredett, befestve egész testét feketére olyan szerrel, ami a bőrről le nem kopik, s úgy férkőzött hozzá a vadászaton a halálos gyilokkal.
Mikor a Korassáni szultán, Tadzs el Muluk ellen volt kimondva az ítélet, azt a dái áldoát, mint a bagdadi szultán Mohamed testőre szúrta keresztül, a szultán trónja előtt, mikor kihallgatásra jött.
Akszenkár Borzakit, Mosszól fejedelmét az emírjei közepette találta szíven a dervisnek álcázott assasin.
Mikor Montferrat márki ellenségeik sorába tévedt (a keresztyéneket mindig kímélték, ha azok nem bántották őket), a dái áldoát keresztyénné lesz, papi ruhát ölt; annyira viszi a kegyességet, hogy gyóntatójává lesz a márkinak: akkor gyilkolja le.
Szaladin szultánt, ki az izmaelitákat üldözi, úgy közelítik meg mint hadseregében harcoló vitézek: csodamódra harcolnak az ellenségeivel szemben. A szaracen emírnek öltözött dái áldoát Aleppó ostrománál elfoglal egy zászlót, vérengző tusa után, s viszi a diadaljelt a szultán elé, ki lovon ül, páncélosan. Mikor átnyújtani készül a lobogót, úgy sújtja vele főbe a szultánt, hogy az lefordul a lováról. Szaladin segélyért kiált, akkor a testőre üti ki a fejéből a sisakját fokosával. Sátora felé fut, ott meg a lovásza szúrja a tőrét a koponyájába. Mind a három fedái volt. Azokat darabokra vagdalták; de a szultánnak elég volt a tanúság, hogy a Hegyek urával többet ki ne kössön.
Úgy keresték az assasinok a kínhalált, mint a legmagasabb gyönyört. Az izmaelita anyák maguk vitték oda Alamut várába a legkedvesebb gyermekeiket, s boldog volt, akinek a fiát a fedáik közé fölvették. Boldogabb, akinek a fia a rábízott hős gyilkosság után kínhalálra jutott.
Mikor Borzakit legyilkolta egy assasin a moschéeben, s megjött a híre Alamut várába a végrehajtott gyilkosságnak, de együtt érkezett azzal a hírrel, hogy a rémtett után a derviseket, akik mind álcázott fedáik voltak, lassú tűzön kínozták halálra; hát akkor ezeknek az anyjaik végigjárták az utcákat örömtől ujjongva s dicsérő himnuszokban énekelve fiaik paradicsomi felmagasztalását. Ekkor egyszerre odatoppan eléjük a dái áldoát, maga a gyilkos, aki a szultánt leszúrta, s aki csodamódra megmenekült, egy pillanat alatt öltönyt és alakot változtatva a zűrzavarban; amint a megszabadult fiát meglátta az ujjongó anya, kétségbeesetten ordíta fel: ,,Hát te élve maradtál!" S fájdalmában megszakadt a szíve.
Ilyen dái áldoát volt páter Horus, a mezítlábos szentek vezérlő diakónusa.
Hogy miért szedte ő ezt a társaságot össze, annak ez az eredete.
A magyar király elvonulása után egészen elcsillapodott a Szentföldön a harcok dühe. A magyarok nem sok vért ontottak: azért a kevésért kár is volt nekik idefáradni. Hanem aki a magyar király után jött a Szentföldre, a német császár, az még jobban elrontotta a háborút. Nemhogy mészárolta volna, de inkább kibékítette a szaracénokat. A szultánok és császár összebarátkoztak, de annyira, hogy Malek Kamel szultán az ő kedves barátjának, a német császárnak, ingyen adta át a szent várost, Jeruzsálemet. Ennél nagyobb botrány nem történt a földön soha! Harc nélkül, kardcsapás nélkül, vonulni be Jeruzsálembe! Feltenni a fejére a jeruzsálemi királyi koronát, anélkül, hogy mint az első elfoglalás alkalmával, térdig gázoljon a szaracénok vérpatakjaiban a Megváltó sírjáig. Vége is lett ezzel a császár becsületének; a fél világ visszhangzott a visszariadó kiáltástól: ,,Nem kell békében szerzett Jeruzsálem!"
A másik fele a világnak pedig éppen úgy visszhangzott a mohamedánok szidalmaitól, akik a szultánokat árulóknak nevezték, amért harc nélkül odaadták a szent várost a Messiás-követőknek.
Pedig azt, hogy béke legyen a felhők alatt, ezt parancsolta a népeket összerázó föld maga. A várak mind leomlottak: nem volt mit védni és ostromolni.
De akiknek a vérontás az üdvük, azoknak kárhozat a béke. A harcmezőt is be kell vetni előbb: azután jöhet az aratás. Ez a magvető a ,,Hegyek ura".
Ha a koronás fők egymás közt kibékülnek, akkor az ő birodalmának a határai az első ökörbőr kerületéig húzódnak össze.
A szultánok azonnal megtagadták az eddig fizetett harácsot a Hegyek urától. Nem féltek tőle többé.
S ennek a békés hangulatnak legfőbb mestere volt az öreg szultán, Malek Adel. Az tanácsolta a két leghatalmasabb fiának, Koradin és Malek Kamel szultánoknak, hogy kössenek békét a keresztyénekkel. Egymás között sem lehetett a fiait összeveszíteni, míg az öreg élt, mert azt rettegték - és szerették.
Az új háborúi korszaknak ez a vén ember áll még útjában. Ez a mohos kő.
Csakhogy ezt a mohos követ nem lehet oly könnyen felrúgni az útból.
A vén szultán ismeri a maga ellenségeit, s amióta hályog szállt a szemeire az egyiptomi ragály miatt, gyanakodó és bizalmatlan. Félrevonultan él egy sziklavárban a Holt-tenger mellett. Az a vár egy a tengerbe benyúló sziklaelőfokon épült, melyhez csak meredek lépcsőkön lehet feljutni. Az ajtaját egy núbiai oroszlán őrzi, éppen úgy, mint a börtönökhöz vezető folyosó ajtaját, s azok csak az állatszelídítő mester szavára kussadnak el. Nyitva van ugyan a Holt-tenger felől a hozzájárás: csakhogy ezen az elátkozott víztükrön sohasem jár hajó. Ha odajutunk, majd megtudjuk az okát, miért? Arra, hogy az innenső partról a túlsóra átevezzen a partlakók valamelyike, semmi ígérettel rá nem vehető. Halászok nincsenek, mert a Holt-tengerben semmi élő állat nem lakik.
De még ha bejuthatna is Malek Adel sziklapalotájába egy fedái, a szultánhoz nem férhetne; mert az férfit magához nem ereszt. Akik körülötte szolgálnak, mind nők; még az orvosát sem bocsátja magához, annak sem hisz, mert férfi szereit be nem veszi; attól tart, hogy mérget ad neki: egy hindu vajákos asszonnyal kuruzsoltatja a nagy baját.
Női fedáik pedig nincsenek.
Tehát kell őket csinálni.
A mohamedán nőkből nem lehet; mert azoknak a számára nincsen paradicsom. Az alkorán szerint a nőnek nincsen lelke. Az izmaelita dogma szerint van: hanem csak egy; míg a férfinak kettő van; egy halandó és egy halhatatlan. Az izlám asszonyait tehát nem lehet a paradicsommal hőstettekre felbiztatni.
Keresni kell olyan nőket, akiknek van keresetük a paradicsomban. Ott vannak a Messiás-hívők.
Menjen el a legtudósabb dái áldoát, vegye fel a diakónus reverendát, járja be a frankok országait, hátha megtalálná azok között a női fedáikat.
Páter Horus azt hitte, hogy ő feltalálta őket.
Ezek a bűnös szépségek, akiket a kínzó lélek a gyönyörökről lemondani kényszerít, akik a kavicsos pusztába futnak ki mezítláb, kerülik a selyempárnák kísértő rémeit, akik félnek a pokoltól, s kapaszkodnak a csillagsugárba, hogy felvonassanak rajta az égbe: ezek közül talán csak válik egy, aki elviszi a halált oda, ahova férfi nem viheti. Egy gonosztevő, aki üdvözülni akar!
Óh, milyen szépen tudott prédikálni páter Horus a szentek paradicsomáról az ő nyája előtt. Leste az arcaikon a hatást. Kihallgatta gyónásaikban szíveiknek minden titkát. Válogatott bennük, melyik legyen a dái áldoát asszonyi alakban?
Eljutottak már egész Szófiáig.
Itt azzal a hírrel lepték meg őket a görögök, hogy a Balkán felől közelít a kunok tábora.
Az pedig elrémítő hír volt.
A kunokat a legkegyetlenebb népnek írták le előttük. Azok nem keresztyének, és nem mohamedánok: hanem bálványimádók. Van egy kanbálványuk meg egy nősténybálványuk. Amannak a fogoly férfiakat áldozzák meg, emennek a fogoly leányokat. Az ellenség vérét megisszák. Hitet, esküvést meg nem tartanak. Ez a hír járt előttük.
Mint a bolgárok szövetségesei, azoknak segítettek végigpusztítani Tráciát, Macedóniát, azután azokkal is összevesztek, meghasonlottak, több oldalról szorongatva, IV. Béla magyar királyhoz folyamodtak, hogy adjon nekik menedéket az országában: az meghívta őket; most azután jönnek seregestül Erdély felé; a rémület fut előttük; mint a porfelleg a mennydörgő zivatar előtt.
A mezítlábos szentek erre a nagy riadásra azt határozták el, hogy félrevonulnak a hegyek közé, s meghúzzák magukat a barlangokban, amíg a zivatar átvonul a fejük fölött. Ez volt a legokosabb, amit tehettek.
A lovagok mindegyike fölvett egy hölgyet a háta mögé e menekülés alatt, s annak védhősévé avatta föl magát.
Róbert lovag, a keresztes homlokú önként felajánlá védlovagságát Máriának, amit ő szépen megköszönt: neki ott volt a védőtársa, a hűséges Bálint gazda.









Jókai Mór: Minden poklokon keresztül


Nagy csapás éri Máriát
Alig érték el a Etropoli Balkánt, ahol a rengeteg erdők elrejték a menekülőket, már ott voltak a sarkukban a kunok. Őket magukat nem, csak az előhírnökeiket lehetett látni, az égő hegyeket. Az a kellemetlen szokásuk volt, hogy ahol erdőt találtak maguk előtt, azt felgyújtották, végig leégették, hogy az útjukat álló ellenséget kipörköljék belőle. Egész lángba borult hegyek hirdették közeledésüket.
Ehhez a nagy rémülethez még egy borzasztó csapás érte Máriát.
Az etropoli menedékbarlangokban letelepült a zarándoksereg. Régi menedékhely volt ez itt, több üreg, mint egy sziklába vágott utca egymás mellett. Mária is meghúzta magát egy ilyen barlangban; a jó öreg Bálint odakinn hált éjjel a barlang nyílásánál a kipányvázott paripák mellett. Reggel, mikor fel akarta őt költeni Mária, az öreg nem mozdult. Meg volt halva.
Máriát a kétségbeesés környékezte. Mi lesz őbelőle, ha a hű szolga elköltözött? Ki lesz a kalauza? Ki lesz a tolmácsa? Annyi ismeretlen országon, annyi idegen nemzeten keresztül? Ki vezeti őt oda, ahol a fogoly urát megtalálja?
Hanem az ő siránkozását mind elnyomta a zarándokok vészüvöltése: itt a kunok a hegyek alatt! A kutyáik ugatását hallani már!









Jókai Mór: Minden poklokon keresztül


A gyónások napja
Minden ember sietett meggyónni páter Horushoz: ahogy szokás halálos nagy veszedelem előtt. Egész késő estig eltartott az. Legutoljára maradt Mária. Tétovázva is közeledett páter Horushoz, s jó ideig nem tudott megszólalni.
- Nos, leányom. Nem gyónsz-e?
- Nem merek.
- Olyan nagy a bűnöd?
- Olyan nagy. Ezek a többiek mind szentek és igazak, egyedül én vagyok az elkárhozott és álnok. Ezek itt mind a Jézus, isten fiai sírjáért indultak harcolni; csak engem egyedül hozott más indulat erre az utamra. Férjem fogságba esett a szaracénoknál. Ahhoz igyekeztem, őt akartam kiszabadítani. Kincseket nem vihettem érte váltságdíjul, mert mi az én gazdagságom a hatalmas szultánok előtt? A pokol hatalmaihoz fordultam, hogy adják kezembe azokat a bűbájos szereket, amikkel a legpusztítóbb vészt, az egyiptomi vakságot meg lehet gyógyítani. Megkaptam, összegyűjtöttem, pokollal harcolva, ördögöt kísértve, tömlőbe zártam; s most íme midőn már útban vagyok, egyetlen vezetőm, tolmácsom, jó öreg Bálint szolgám hirtelen halállal kimúlt előttem. S most én azt sem tudom merre, hol a férjem: kit kérjek? Hová folyamodjam? Nem értem az idegenek beszédét; elhagyott tehetetlen asszony vagyok. Elhagyott az Isten. Eltávozott előlem; és én pörbe akarok szállni az Istennel. Óh, én nagy bűnöm! Szörnyű nagy bűnöm.
Páter Horus gyöngéden érinté ujjai hegyével Mária homlokát.
- Nem oldalak fel, mert nem bűnöd az, amit elmondtál: erényed az. Urad van fogságban a szaracén szultánnál, a vén Malek Adelnál? Kínozzák, gyötrik? S te őt ki akarod szabadítani? Dicsőséged az. Diadalod lesz. Te vagy ebben az egész seregben az egyedüli szent és igaz. A többiek mind hétszeres bűnösök és átkozott gonosztevők. Akik reggel meggyónják a bűneiket, s este újra elkövetik azokat. Mikor térdepelnek, még mondja a szájuk az imádságot, s már az eszük azon jár, hogy mi új bűnt kövessenek el. A vezérük maga, a keresztes homlokú lovag azt követte el, hogy felfalta a feleségét és leányát: s még azok az asszonyok, akiket felfalt, nem voltak a legszerencsétlenebbek, hogy rájuk éhezett. Van az éhségnek még gonoszabb fajtája. Most terád éhezett! - Ő volt az, aki méreggel megölte a te kísérő szolgádat. Azért, hogy az ő védelmére légy szorulva, hogy veszni hagyva rabbá tett uradat, feleségül menj hozzá! Holott a pápától meg van neki tiltva a nősülés. Ő most gyónta ezt meg nekem.
Mária reszketve emelkedett föl térdeiről: rémülettől elmeredt szemekkel bámulva a gyóntatóra.
- De hát ki vagy te? Hogy pap létedre elárulod a meggyónt titkokat, diakónus?
- Én nem vagyok diakónus; hanem a Hegyek urának dái áldoátja, aki elküldetett a Hegyek urától, hogy keressen a keresztyén világban egy asszonyt, amilyen te vagy; akiben annyi a szeretet, mint a vakmerőség: együtt a gyöngédség és az erő; aki az urát elvesztette, és azt ki akarja szabadítani maga kezeivel; aki keresi az Istent, azért, hogy pörbe szálljon vele! Rád találtam: téged kerestelek. Ne félj, minden viszontagság közül megmenekülsz. Én vezetlek, védlek, tolmácsollak ismeretlen országokon, idegen népeken keresztül: elviszlek mind egészen az urad börtönének az ajtajáig. Én a hatalmas Hegyek urának ,,Hívek híve" (Dái áldoát), a bosszúálló Istennek szolgája.
Odakinn azonban nagy örömzaj támadt, a zarándokok kiküldött kémei jöttek a kedvező hírrel, hogy a kunok fenyegető tábora hirtelen elvonult kelet felé, felszedték a sátraikat; elmúlt a veszedelem!
Erre aztán mindenki egymást ölelte, csókolta, a megszabadulás örömében; elővették a kulacsokat, s nagyot ittak, énekeltek táncugrások mellett.
- Te ne osztozzál az ő örömükben - mondta az izmaelita. - Rövid öröm lesz az. Ismerem én a kunokat, csak finta tőlük az ilyen hirtelen elvonulás. Ezek a zarándokok most efölötti örömükben a nagy barlangban vigasságnak adják át magukat. Tudom már a szokásukat. Az ijedségre következik a féktelen kicsapongás. A föld alatti sötétség eltakar mindent. Te maradj itt, ebben a kis barlangban: és várd a vezércsillag feljövetelét. Lovaid legyenek felnyergelve. Ne ijedj meg semmi rémtől, akármi kísért. Mikor szükséged lesz rám, itt leszek.
Azzal magára hagyta Máriát, és kiment a sötét éjbe, melynek csendességét föl-fölriasztá a nagy barlang mélyéből kitörő zaja az őrült orgiának: ,,Itt nem látja az Isten!"
Mária ezalatt magára maradtan azzal fáradozott, hogy szegény meghalt szolgáját a barlang egy zugában eltemette. Köveket hordott össze, azokból rakott föléje sírhalmot, azt befedte sűrű zöld mohával, s keresztet faragott faágakból: azt tűzte a sírhalom fejéhez; és azalatt végig gondolkozott borzadozva azokon a rémes nyilvánításokon, amikkel az izmaelita a lelkét felháborítá: Fel sem bírta azokat fogni. - Hisz ez több a pokolnál!
Pedig, hogy igazat mondott a dái áldoát, azt nemsokára bizonyosan megtudhatá. Nehéz, tántorgó lépések közeledtek barlangjának szája felé, s amint a holdvilág besütött rajta, Róbert lovag alakját látta maga előtt.









Jókai Mór: Minden poklokon keresztül


Róbert lovag menyegzője
A lovag részeg volt a bortól.
Két karját ölelésre tárva állta el az útját Máriának, s ez a tekintet megmondá neki, hogy van rettenetesebb sors is egy nőre nézve, mint felfalatni ez anthropophag által.
- Ah, te meg is vetetted a menyegzői ágyat? - kiálta a lovag röhögve, s a mohhal fedett sírhalomra veté magát, odarántva, elkapott kezénél fogva Máriát is.
Mária rémületében a keblén csüggő keresztet tartá eléje, s mert beszédét nem érté, jegygyűrűjére mutatott, hogy ő már férjes asszony.
A lovag másképp érté azt.
- Ne félj semmit, feleségül veszlek! - szólt kacagva. - Egész ceremóniával. Kánon szerint. Megesküszünk. Te az enyém, én a tied. Holtomiglan, holtodiglan. Teremtúgysegéljen! Hahaha! Hol az a pap? Gyere páter! Hozd azt a breviáriumot.
Páter Horus ott is állt már.
Mária ekkor a kétségbeesés erejével szakítá ki magát a lovag kezei közül, s futott ki a barlangból.
Róbert lovag utána rohant. Hosszú lábai voltak; hamar utolérte.
Mária nagyot sikoltva ugrott félre előle, s akkor látta elkáprázva, hogy a nagy testnek, aki mellette elfut, rohanva le a lejtőnek: nincsen feje.
A barlang szája előtt pedig ott áll Páter Horus, jobbjában a görbe kindzsált tartva, baljában magasra emelve üstökénél fogva a keresztes homlokú fejet: úgy pillogatnak még a kimeredő szemek, úgy kattognak össze az emberevő fogak.
- Én vagyok a Hegyek urának dái áldoátja!









Jókai Mór: Minden poklokon keresztül


A kunok táborában szenvedett rémségek
Mária a vele történt csodáktól egészen elkábultan támaszkodott egy mohos fa derekához, mint aki álmában futni akar és nem tud.
A nagy barlangüreg száján keresztül bachanali zsivaj tört elő, visítás, röhej, vadállati nyerítés hangjai; zsoltárok paródiája, trágár szavakkal: a sötét erdők mélyéből pedig vadállati üvöltés egész csordában. A kunok kutyái ugatnak az éjben, jelentve, hogy az elvonulást színlelő tábor megint visszatért.
Ez álomkáprázatból a dái áldoát szava költé fel Máriát. Az izmaelita kantáron vezetve hozta a két paripát.
- Üljünk fel. Haladjunk.
- Hová megyünk? - kérdezé Mária.
- Egyet tarts meg - szólt az izmaelita -; sohase kérdezz. Én mindent megmondok önként, kérdezetlenül, amit meg kell tudnod, a maga idején; de azt, hogy a jobb lábammal hova lépek, még a bal lábamnak sem mondom meg előre.
Mária keresztbe tette a kezeit a keblén, s Istennek ajánlá lelkét. Aztán fel hagyta magát a lovára ültetni. A másik lóra a dái áldoát ült fel; s maga előrebaktatott, hogy az ösvényt megtalálja az erdők sötétjében.
Mentől jobban közeledtek az erdő széléhez, annál jobban hallhatták azt az egyetemes vonítást, ami az éjszakát felverte. A kunok ezrével hordják magukkal az ebeket: azok náluk az előőrsök. Ők maguk alusznak, a kutya ébren van.
A kutya a kunoknál szent állat: erre esküsznek. A kutyák osztoznak a véráldozatoknál a ,,Keremet" istennel. Ezek a szép fehér, hatalmas, bátor komondorok, amik most a magyar Alföldön a juhnyájakat őrzik, a kunok bálványebeinek az utódai.
Nappal mindegyik a gazdája körül van, annak falatját lesi ki a szájából, éjjel pedig, mikor a harcos legelőre csapja a lovát, a komondor a paripával együtt kimegy a mezőre, s míg a lovak ménesszámra füveznek, addig a kutyák csordaszámra száguldoznak, csikasz farkast, ólálkodó idegent szimatolva, s széjjeltépik, ha megkapják. Amint pedig hajnalhasadáskor felhangzik a tábor közepéből az áldozatdob puffanása, akkor rohannak vissza, s mindenik komondor kergeti a maga paripáját a gazdájához sebten.
Amint Mária a vezetőjével az erdőből kijutott, a messze elterülő sík rónán ezernyi őrtüzet látott vörösleni. Kialvófélben volt már valamennyi. A tábor szélén legelésztek a paripák. A fenyéren egy hosszú, fehér tömeg közeledett a két jövevény felé: a komondorcsorda. Együttes mormolásuk olyan volt, mintha távol mennydörögne. A vezetőjük borjúnyi nagy dög volt, a nyakán szeges örvvel.
- Jaj! Széttépnek bennünket! - rebegé Mária.
- Te ne szólj, légy nyugodt - monda a dái áldoát, s azzal leszállt a lováról, s a hosszú zarándokbotjának a két végéről lecsavarta a keresztet és a vas csúcsát, s aztán annak az egyik végét a szájához illesztve, mikor már közel ért hozzá a vezérkomondor, valami port fújt neki a szeme közé, mire a dühödt állat egyszerre elkezdett keservesen ordítani, megfordult, félreszaladt, folyvást vonítva ádázul; a többi kutya mind utána: ott hagyták a két embert, s míg a vezérkomondor sírva, szűkölve verte magát a földhöz, a többi jó pajtások körülülték, és olyan keserves tutulást követtek el, mintha a gazdáik halálát éreznék.
Ez megint olyan csoda volt, amiről Mária a szemeinek sem akarta elhinni, hogy nem álom.
- Látod - monda neki a dái áldoát -, minden állatnak a legfájóbb része a szeme. Még a vad oroszlánt is megjuhászíthatni vele, ha ezt a port a szeme közé fújják. Attól egyszerre megrémül a vadállat, s odavan minden ereje. Kutya, farkas beszélni tud egymással. Most ez azt beszéli társainak, hogy ,,itt jár a Keremet! Elkussodjatok!" - Haladhatunk tovább.
Valamennyi kutyacsorda a tábor körül mind eltanulta egyszerre azt a fertelmes éneklést, amit ez a legelső falka rákezdett: ,,Itt jár a Keremet!"
Mária rettegve látta, hogy vezetője egyenesen a tábortüzek felé veszi az irányát.
Nem mert már többet kérdezni.
Mikor a legelső tábortűzhöz közel értek, páter Horus ismét leszállt a lóról, s a széles zarándokkalapját szétdarabolva, a lovak patkói alá bugyolát kötözött belőle, hogy a léptek dobogása ne hallassék.
A hold eltűnt már a hegyek mögé; csak a csillagok ragyogtak meg a hamvadó parázs a földön. A fegyveres alakok ott hevertek a tűz körül, gubáikkal betakarva. Horkolt valamennyi. A posajtott lótejtől mély dermenet szegődik az álomhoz. Akármelyiknek el lehetett volna lopni a fejét.
A két jövevény végigmehetett az egész táborban észrevétlenül.
Mária nem bírta kitalálni, hogy hová viszi őt most rejtélyes vezetője.
A tábor közepén volt egy szekérvár, s azon belül, utcasorban az előkelők sátrai, egy kerek téren a nagy vezéri sátor, tarka nemezből, aranyzsinórokkal a földhöz cövekelve, annak a nyílása előtt is, egymáson keresztülfekve, aludtak az őrök.
A vezéri sátorral szemben volt egy széles kövekből felrakott oltár; azon felállítva egy kecskelábú alak kezében pánsíppal, a fején kecskeszarvakkal. (Valami Szatír-szobor lehetett, amit a legutóbbi expedícióból elhoztak istennek, amidőn a latinok elfogták a görögöktől a szent Bizáncot, s az ott talált művészi bronzszobrokat megolvaszták, s kiverték krajcárnak. A kunok jobban megbecsülték a maguk osztalékát: a Dione-szobrot megtették a Bábolna istenasszonynak, a Szatír-szobrot pedig Keremet istennek. Ilyennek képzelték ők azt éppenséggel.)
Ennek az oltára pedig körül volt tűzködve hegyes karókkal, minden karónak a végén egy emberfő.
Mária reszketve húzta szeme elé a fátyolát, hogy ne lássa ezt a rémképet.
Az oltár körül aludtak a garaboncok, mögötte nagy máglyának az üszkei terjesztettek vérvilágot, amik közt az elégett áldozatok csontjai izzottak fehér fénnyel.
Tegnap bizonyosan nagy áldomás volt, minden ember holtra itta magát.
A főtáltos sátora előtt állt a hordónyi áldozatdob, rajta a buzogányforma nagy puffantó.
Csak a vezéri sátor hátuljában levő paripák érezték meg, hogy idegenek jöttek; azok kezdtek el nyeríteni.
Mária remegett: ha most fölébrednek?
- Szállj le a lovadról! - mondta neki a dái áldoát.
Mária engedelmeskedett.
- Lépj fel arra az oltárra amott.
Mária azt hitte, hogy a halál csarnokába lép. Megtette.
Akkor a dái áldoát a csuhája alól egy derekára kötött zöld selyem zászlót oldott le, amelyen egy aranynap és félhold volt hímezve, s azt a vándorbotja végére tűzve, Máriának nyújtá.
- Emeld magasra!
Akkor fogta a dobütőt, s olyat ütött vele háromszor a bőrre, hogy megzendültek bele a visszhangos bércek.
E riasztóra egyszerre rémséges zsivaj támadt az egész táborban: a sátorokból rohantak ki a felriadt vezérek, bálpapok; maga a főtáltos majd keresztülesett a saját dobjában, s szinte visszahőkölt, amikor azt látta, hogy a dobütő már másnak a kezében van. Maga az ifjú vezér lóháton ugratott ki a sátorából páncél nélkül, karddal a kezében; szemei szikráztak, az arca vörös volt: ,,Ki háborgat engem?" - ordítá fejedelmi haraggal.
Az izmaelita pedig odaplántálta magát az oltár elé, s felemelt kezével a zászlóra mutatva Mária kezében, e szókat mondá:
,,A Sheik Aldzsebál."
Erre a névre, mintha kicserélték volna a vezért: a karja, kardostul aláhanyatlott az oldalára; az arca elsápadt: észrevevé, hogy nincsen páncélja, összeborzadt.
- Mit kívánsz dái áldoát? - hebegé halk hangon.
- Szállj le és jöjj elém.
A fejedelem leszállt a lováról engedelmesen.
Páter Horus pedig úgy beszélt vele, mint egy bíró a bűnössel.
- Mit parancsolt neked a Hegyek ura?
- Azt, hogy harcoljanak az ő ellenségei ellen.
- S kiket ismersz te az ő ellenségeinek?
- A törököket és a mongolokat.
- Hát itt keresed te a törököket vagy a mongolokat?
- Hallgass meg! - szólt a fejedelem könyörgő szóval, s félve tekingetett jobbra-balra, háta mögé. Amely fejedelmet a dái áldoát felelősségre von, az a halotti pénzt a szájában hordja! Legközelebb eső hívei közt vannak a ,,fedáik", a Hegyek urának orgyilkosai: a dái áldoátnak egy szemöldök összeráncolása elég, hogy belőle holt embert csináljon.
- Beszélhetsz.
- Megtudtam a kémeimtől, hogy a mongolok nem Örményország, hanem Etelköz felé jönnek.
- Ez igaz.
- Ott akarok velük találkozni. De magam, népemmel nem vagyok elég erős, hogy megküzdhessek vele; a magyar király szövetségét keresem. Hozzá vezet az utam.
- Vigyázz, hogy el ne tévedj. Ha a mongolokkal árulsz egy gyékényen: annyit ér a fejed koronástul, mint ezek közül egyik, amik itt póznára vannak tűzve. A Sheik Aldzsebál keze utolér, akárhová mégy e földön, még ha a Kaf hegyén túl mégy is.
- Fejem a szavamért! - monda a vezér.
- Elfogadom. És most tégy tiszteletet az én úrnőm, a ,,Bajraktár" előtt.
Mária először hallá, hogy ő a bajraktár. Nem név az, hanem tisztség. Zászlóhordó. A próféta szent zászlójának vivője. Az is asszonytól származik: Aishától.
A fejedelem odajárult az oltárhoz, s fél térdre támaszkodva nyújtá kezét Máriának, úgyhogy a hölgynek az ő felemelt térdét kelle használni zsámoly gyanánt. És aztán meghajtott, fedetlen fővel vezeté őt saját sátorába, átengedve azt neki egészen.
A dái áldoát és a fejedelem erre kiüríték a szövetségkelyhet, saját vércseppjeikkel vegyítve a bort.
Akkor azt mondá az izmaelita a kun vezérnek, hogy ha vannak a népe között lázárok, akik az egyiptomi szemgyulladásban szenvednek, hívassa ide; a bajraktár csodatevő hatalmával meg fogja őket gyógyítani.
Voltak nagy számmal.
Mária ezen a napon egészen boldognak érezte magát: reggeltől napestig szenvedőket gyógyíthatott. A hatalmas szerrel megkente a lázárok gyulladt szemeit, s aztán bekötötte, meghagyva, hogy másnapig ki ne bontsák.
És a következő nap reggelén már ugyanazok az emberek áldva, magasztalva jöttek vissza hozzá, hogy a köntösét megcsókolhassák; a kínzó csuma elmaradt róluk.
A fejedelem maga is el volt ragadtatva e csodatétel által, mely különösen az ő kedvenc asszonyai szép szemeinek adta vissza az egykori bűbájos ragyogást.
- Nem bocsátalak még ma innen el - mondá Máriának.
Páter Horus azt mondá:
- Bocsáss bennünket, mert sietős utunk van.
- Nem addig, míg a bajraktár csodáiért hálaáldozatot nem tartottam.
Mária maga is azt mondá, hogy még kész itt maradni. Ír volt lelkének, hogyha a szenvedők kínjait enyhítette, s még egyre tódultak a sátorához gyógyulást kereső lázárok.
- Megmondtam, hogy ne legyen saját akaratod, az enyémen kívül - mondta neki az izmaelita. - Most már ígéretet tettél. Ám lássad.
Az a nap gyógyítási csodatételekkel múlt el. Mária szívesen hagyta magát harmadnapra is megmarasztalni, hogy a szer hatásának sikeréről bizonyossá legyen.
Az a nap pedig volt az áldozat ünnepe, amit a kun vezér egyenesen az ő tiszteletére rendezett.
De nagyon megbánta Mária, hogy ott hagyta magát marasztalni. Mert az az ünnepély abból állt, hogy egy csapat foglyot a Keremet bálvány oltárán lemészároltak, s vérüket egy közös verembe bocsátva, s a fejeiket póznákra tűzködve.
S Mária az emberáldozatnál ráismert egykori útitársaira, a mezítlábos szentekre. Azokat ott lepték a kunok a barlangjukban mámortól elázva, egész csoportostul. Átkaik és kínordításaik elől nem volt hová bújni: a halottak ismerős torz arca még azután is ott fintorgott reá, kopjahegyre tűzve. Azt hitte, megőrül ettől a látványtól.
Hát pedig ez az áldozatünnep!
S mikor ennek vége volt, akkor meg következett a Bábolna istenasszony áldozati szere. Annak meg a fogoly nőket áldozták meg: a szent zarándoknőket. De már azt a válogatott kínzást, amit ezekkel elkövettek, nem nézhette Mária végig. Eszméletét veszté az iszonyat miatt.
Mikor felocsúdott, a dái áldoátot látta maga előtt.
- Mondtam, hogy ne legyen akaratod az enyémen kívül, amíg veled járok! Most volt: meglakoltál érte. - Amit láttál, felejtsd el: álom volt. Az áldozatok kiszenvedtek bűneikért, úgy érdemlették: most a paradicsomban vannak.
Mária felfogadta, hogy soha többet még fejbólintással se fog se igent, se nemet mondani.
Negyednapra aztán elbocsátá őket a kun fejedelem, megajándékozva őket még egy pár gyorsfutó paripával, s kíséretül egy csapat válogatott lovast rendelt melléjük, akik előttük nyargalva, az utat tisztán tartsák, valameddig a tengerpartot el nem érik, ahol új fejedelem országa kezdődik.
Mária most kezdte távolról sejteni, hogy minő rémséges hatalomnak kell annak lenni, aminek a keze még a vándorló nemzet uralkodóit is pórázon tartja; hogy ki lehet az a ,,Hegyek ura"?









Jókai Mór: Minden poklokon keresztül


Az idegen országokban
A Boszporusznál elhagyta a kunok kísérő csapatja Máriát és titokteljes hatalmú vezetőjét. Azontúl ketten utaztak magukban, annyi idegen országon keresztül, amiknek hajdan viruló városait végigpusztították a világ minden nemzetének hadai, nem hagyva maguk után mást, mint fölégetett vetéseket, kopár falakat és mindenféle ragályt. Rákövetkezett a rettentő földrengés, az aztán még a megmaradt falakat is ledönté, a folyamokat kitéríté rendes medreikből, a pusztából mocsarat csinált, s a hegyláncokat meghasogatta; itt egy nagy kőhíd maradt, amely alól eltűnt a folyam, amott kettévágta az utat egy hirtelen támadt tó: a hegyi ösvények járhatatlanok lettek a rájuk szakadt szikláktól.
Ezen a kietlen, vendéggyűlölő világon keresztül vezeté Máriát adái áldoát. - Artus király kerek asztalánál nem ült olyan nemes lovag, ki oly feláldozással, annyi tisztelettel és hősiességgel védte volna választott hölgyét, mint az izmaelita assasin.
Minden új nép városánál új furfangot kellett elővenni, hogy a magányosan utazó férfit és nőt békében hagyják továbbmenni. A dái áldoát mindenütt előhírnököket fogadott, akik előrehaladjanak s híreszteljék a csodatevő asszony közeledését, aki vakokat gyógyít meg. Ez a nimbus védte őt barbár támadások ellen. A meggyógyítottak kísérték tovább. Nicaeában, Frígiában, Cappadociában valóságos diadalmenet volt az utazás. A legfőbb emírek jöttek oda hozzá kezeit csókolni. Ő egyedül nem tudta, hogy ezekben az országokban éhínség van.
Hanem egyszer aztán elértek abba a tartományba, amit ,,kiégett Frígiának" neveztek a keresztesek idejében, még régebben Isauria Tracheának. Itt megszűnik minden élet. Ez a sziklák s kavicsok országa. A nicaeai szultán, kinek két leányát gyógyítá meg a szemgyulladásból Mária, megtudta az útjának a célját: ajándékozott neki két tevét meg egy kutyát, aminek az a virtusa volt, hogy megérzi a pusztában a rejtett forrásvizet, s rávezeti az utazót. A kiégett Frígia átkozottabb hely a Szaharánál. Ez csupa réteges sziklakavics, kőtörmelék, ami a forró napsugártól izzóvá lesz, s mint a kemence, úgy sugározza a hőséget a közötte vándorlóra; a rőt porfírsziklák messziről úgy tűnnek fel, mintha tűzben égnének, még az árnyék is veres, és az is süt.
Napokig tartott az út Sauria égető sivatagán keresztül. Az utat igen jól jelölték a fehérlő csontvázak: Balduin és Tankred elhullott hősei, kiket megölt a puszta! Ezerével meg ezerével hevernek ott a rémséges útmutatók. Egy völgy egészen be van terítve csontvázakkal, amik mellett apró gyermekek maradványai hevernek: kicsinyek és nagyok egymás mellett. Némelyik még átölelve tartja csontkarjaival a másiknak a fejét. Ezek azok a nők, kik hős férjeiket követték a hadjáratba. A lovaik előbb kidűltek, aztán ők maguk roskadtak össze a fáradtságtól kis gyermekeikkel. Az előresiető hadsereg nem ért rá velük bajlódni: itt felejtette őket; most is ott alusznak. A férfiak rohantak mind a vízkereső kutyák után, egynek a talpán sár volt: az rávezette őket a sziklák mélységeiben rejtett patakra. - Mária is rátalált a kutyája vezetése mellett erre a patakra. - Háromszázan most is ott feküsznek még annak a sziklapartján; daliák mind, akik egyenesen belevetették magukat a hideg vízbe, s gutaütést kaptak. - Száz éve már annak, hogy víz locsolja csontjaikat.
- A pokol nem lehet ennél irtózatosabb hely! - monda Mária a dái áldoátnak.









Jókai Mór: Minden poklokon keresztül


Az ördög hegyei
- Lesz még irtózatosabb is - vigasztalá őt a kísérő. - Most következnek az ördög hegyei. Ha azokon keresztülhatolhatsz velem, akkor aztán elmondhatod, hogy megjártad az ördög legmagasabb országát. Ez már nem a mélységben van, hanem a magasságban.
Az a hegylánc, amit a keresztesek ,,az ördög hegyei" címmel megtiszteltek, az a kietlen sziklatömeg, ami a Taurusnak Coxon és Marash közötti szakadványát képezi.
A keresztes hadak krónikásai adták neki azt a nevet.
Mikor a teve a puszták láthatárán meglátja ezt a sziklatömeget, elkezd bőgni, kísérteties rémüléssel, s lefekszik a földre, mintha a számumot látná közelíteni. A lélektelen állat megérzi azt, hogy neki azokba a szakadékokba bemenni: halál. A tevéket nem lehet használni többé. Az egyetlen patak mentét követve, rábukkannak egy sátorozó nomád telepre: ott kicserélik a tevéket szamarakkal. Kapnak egy hófehér vemhét meg egy fekete szamárcsődört. Egyedül a szamár sem megy fel az ördögök hegyére, csak ha a párját követheti. Az egyikre a Máriát ülteti fel a dái áldoát, a másikra az élelmezőiszákot, vizescsobolyót és a gyógyszeres tömlőt rakja fel, ő maga elöl megy, a vemhét vezetve, amerre az utat megmutatják nekik a pásztorok.
Itt ebben az útban vesztek el ezrével a legvitézebb hősök, akiknek bátorságuk volt ellenség dárdaerdején keresztülrontani; és akik kétségbeestek - a ,,semmi" elleni harcban. Az ördög hegytömege a semmi országa. A hallgatás elviselhetetlenebb a mennydörgésnél. Az egyformaság rémvilága megőrjíti. Azok az erős férfiak, akik itt a sziklákat mászva, elvesztek, előbb megtébolyodtak, elszórták páncélaikat, fegyvereiket, s levetették magukat a sziklaörvényekbe, hogy ne nyomja a fejüket ez a kősemmiség.
Az ember úgy érzi, mintha azt az egész hegyet emelné a vállán, amelyre felmászik. Vakító, szemégető vörös sziklatömeg az mindenfelé. A megrekedt forró levegőt egy szellő nem enyhíti: reggeltől napestig süti a lángoló nap a sziklaoldalakat, a hegyszakadékok úgy fújják ki a forróságot magukból.
Sehol semmi növény! A zuzmónak, a mohának sincs itten hazája.
Semmi élő állat! Egy dongó légy, egy éneklő szúnyog is kedves volna az utazónak. Itt minden állat idegen. A lángoló égen hasztalan keres a szem egy kóválygó saskeselyűt, annak sincs itten hazája.
Egész nap hegynek föl, völgynek alá tekerg a veszélyes út; a sziklatömkeleg nem enged tájékoztatást; csak amidőn egy magas hegygerincre felkapaszkodtak, akkor tudják meg, hogy előrehaladtak-e, és nem visszafelé. - Az ösvényen, mely a hegyoldalakat körültekergi, nincs szélesebb nyom, mint ahová egy szamár a lábát leteheti. Az állatok legokosabbika minden veszélyesen ingó kőnél megpróbálja előbb a lábával, hogy oda léphet-e, nem gördül-e ki alóla?
Mikor aztán a nap lebukik a sziklák mögé, akkor egyszerre hideg lesz; éles, metsző hideg, mint a havasokon. S ekkor a semmi elkezd beszélni, az átfűlt sziklák eleinte csendes zizergést adnak ki; ami egyre hangosabb pendülésekbe megy át, amint a hőfok alább száll; valami óriás keze játszik reszkető hárfahúrokon, egyre hangosabb kondulások váltakoznak, hosszabb időközökre elmaradozva; az ember azt hiszi, a sziklák össze akarnak omlani! Pedig csak egymással beszélgetnek.
És a hideg éjszakát kinn kell tölteni a szabad ég alatt. Aki egy kínálkozó barlang vendégszeretetéhez folyamodik, ott bizonyosan megkapja a sziklai lázt, s akkor aztán ott kell elvesznie: beteg ember innen ki nem szabadulhat.
Pitymallatkor, amidőn ismét hirtelen felbukkanik a hegyhát mögül a haragos nap, s tűzözönét szétlövi a sziklasivatagon, ismét újrakezdődnek azok a titokszerű kondulások, sziklazengések szerteszéjjel, egyre sebesebb, magasabb oktávákba emelkedő zizergéssé alakulva, hogy ez a hang összenyomja az embernek a halántékait: azt hiszi, hogy megőrül bele.
És Mária minden rémségek közepette csak azon fohászkodott: ,,Óh, én szegény jó uram; mennyit kell teneked szenvedned!" - A saját szenvedéseit ezzel csillapítá el.
Három nap utaztak már az ördög hegyein keresztül. A nagy földindulás összerongálta az anélkül is veszedelmes utakat. Reggeltől estig alig bírtak elvergődni oly távolba, ami sík rónán egy óra járás volna.
Ezalatt az élelmiszereik is elfogytak, akárhogy takarékoskodtak is velük. A hamupogácsát, amit a nomádoktól kaptak, bablisztből készítve, meg kellett osztani a szamaraikkal, hogy kibírják az utat. A vízből nappal nem lehetett inni, olyan forró volt.
A harmadik nap estéjén amint éppen egy meredek szikla örvénypárkányán haladának végig, a teherhordó vemhe lába alól kigördült egy ingatag szikla, s az állat minden poggyászával együtt a mélységbe esett; a szamárcsődört, amelyen Mária ült, szerencsére megragadá orra cimpájánál fogva a dái áldoát, hogy utána ne ugorjék a nőstényének.
Mária kétségbeesetten sikolta fel.
- Jézus, Máriám! A csodaír tömlője is elveszett!
- Azt nem hagyjuk ott - mondá a dái áldoát. - Anélkül az egész utunk hiábavaló volna! Csak ki ne repedt légyen a tömlő esés közben.
- Hogy lehet ebbe a mélységbe leszállni?
- Ne aggódjál rajta - szólt a dái áldoát, s azzal turbánjáról letekerte a huszonegy rőf patyolatot, amit a próféta híve azért hord a fején, hogy mikor meghal, abba takargassák. - Ezt összecsavarjuk kötélnek: a végét egy szikla alá szorítjuk, s én leereszkedem rajta.
- Nem úgy! - szólt Mária. - Te nehéz vagy: alattad elszakadhat ez a lengeség; engem jobban megbír, s ha te tartod idefenn, biztosabb kézben van, mintha én fogom.
- S volna bátorságod hozzá, asszonyok asszonya?
- Óh, én uram! Édes jó uram! Meddig szenvedsz még egyedül?
Csak ezzel a szóval erősíté meg a szívét.
Olyan volt ez neki, mint a Mohamed-hívőnek a ,,mash Allah!"
A dái áldoát nem szólt többet: összefacsarta kötélnek a patyolatot, csomókat kötözött reá, s aztán az egyik végét átkötötte Máriának a derekán. Akkor azután lebocsátá őt a kötélen a szédületes mélységbe. Mária fennhangon imádkozá: ,,Mi atyánk, ki vagy a mennyekben!" szemeit behunyva: úgy függött egy ember kezében, mint egy pók a fonalán a sziklaörvény felett. Mikor harmadszor is odajutott, hogy ,,szabadíts meg a gonosztól", a lábai szilárd talajt értek. Ott volt a mély szakadékban a lezuhant teherhordó állat hullája mellett.
- Nem szakadt-e szét a tömlő? - kiálta utána a férfi a magasból.
- Ez megmaradt; hanem a csobolyó az ivóvízzel darabokra törött.
- Csakhogy a csodaszer megvan!
Mária leszedte a hulláról, ami rá volt rakva, s a saját vállára vette.
- Nem jó lesz úgy! - kiáltá le a férfi. - A kettős terhet meg nem bírja ez a kötél. Előbb a málhákat csomózd rá.
Mária leoldá a derekáról a kötelet, a málhákat köté vele keresztül, gondosan beburkolta a gyógyíres tömlőt a pokrócba, hogy a sziklaélek meg ne sértsék, s aztán felhagyta húzni a kötelet.
Amint ez megtörtént, a dái áldoát a málhát a kezébe vette; s egyszerre csak azt hallja Mária, hogy elkezd futni visszafelé a szamárral együtt, sebesen, azon az úton, amelyen idáig jöttek. A futó alakokat nem láthatá, csak a léptek robaját hallá odafenn a sziklák között, amik mind távolabb haladtak, utoljára egészen elvesztek.
Mély csendesség volt körülötte. Körös-körül sziklák meg sziklák, egy óriási sírbolt!
- Úr Isten! Mi lesz itt velem? Magamra hagyott volna amaz ember itten? Itt kell-e elvesznem? Az ördög pitvarában?
Reszketett egész teste ettől a gondolattól. Pedig a reszketést el kell űzni ezen a helyen: az hasonlatos a lázhoz! Nem szabad itt félni! Aki itt megijed a haláltól, az meghal.
Elaltatá a lelkét a még nagyobb fájdalommal: ,,Hát az én szegény uram nem sokkal rosszabb helyen van-e, mint én? Nem nagyobbak-e az ő szorongattatásai, mint az enyéim?"
És ezzel elcsendesíté a lelkét, visszavezette Istenhez. Imádkozni kezdett, s mire végigpergette az ujjai alatt az olvasó szemeit, úgy rémlett, mintha a sziklák tömegében új dobogást hallana. Mind jobban kivehető lett a hang. Léptek dobaja az. Egyre közelebb jő. Mostan megáll éppen az ő feje fölött.
Bizony, ha a felhők közül letekintett volna hozzá egy dicsőült szent, nem okozott volna a szívének olyan megenyhülést, mint mikor a dái áldoát sötétbarna arcát látta aláhajolni onnan a sziklapárkányról.
- Megijedtél ugye, hogy itt hagytalak áruló módra! - kiálta alá a férfi. - A hím szamár visszafordult, s elfutott; azt kellett utolérnem; mert a nyergére van akasztva a legdrágább gyógyszer, a vakság balzsama, a hólyagos kulacsban.
- Elfogtad-e? - kérdezé Mária rémülten. - Eszébe jutott, hogy azért a csodaszerért hányszor kockáztatta ő testét, lelkét, amíg Isten nevével felfegyverkezve az ördög csészéjéből kanállal kiszedegette. Ha az most elveszett volna!
- Utolértem a dögöt, de ugyan megfuttatott! Most itt a kötél, kösd a derekadra ismét.
Mária körülövezte a kötelet, s most már égre emelt arccal, nyitott szemmel nézte, hogy száll az ember elevenen fel az égbe. Feljutott a sziklapárkányra baj nélkül.
Ott térdre borult, Istennek hálát adni.
A dái áldoát végigvárta, míg imádkozik.
- Ament mondtál már? Mert akkor én kezdem rá, de az átkozódást. Ez az Isten lova nem akar tovább menni, mintha lelket látna. Pőre te!
A szamárcsődör kivetette mind a négy lábát a sziklának, s nem engedte magát tovább húzni attól a helytől, ahonnan a vemhéje alázuhant.
Mert a szamár igen okos állat, mindaddig, amíg meg nem tudja, hogy ő szamár. De amint egyszer ehhez az önismerethez eljutott, akkor aztán nincs nálánál makacsabb, fékezhetetlenebb fenevad a világon.
- Ne átkozd, ne ütlegeld! - kérlelé Mária a kísérőjét. - Menjünk tovább gyalog. Nem messze lehet már az útnak a vége. Csak kijutunk ebből a sziklaországból valaha.
De nem lehetett egyebet tenni. Mert a megbokrosodott szamárra nem bízhatja az ember az életét. Páter Horus csak azon káromkodott latinul, hogy most már a szamárnak a tisztjét is neki kell viselni, mert abba semmiképpen bele nem egyezett, hogy a batyut megossza Máriával. Elég szélesek az ő vállai, hogy azt mind elbírják.
Gyalog folytatták az utat, ami egyre vadabb, szakadékosabb lett: látszottak rajta a legújabb földrengés rombolásai. A félredűlt kőkoloncok, a tángorgó csompók mindenütt úgy fenyegették őket, mintha rájuk akarnának szakadni.
És sehol egy élőlény a földön, sehol egy madár, egy felhő az égen. Ez itt a pokol magas birodalma!
- De mennyivel szörnyűbb hely az a szűk odú, ahol az én szegény uram szenved! - biztatá a lelkét Mária ez őrülésre vivő kietlen útban - van ott élő állat is elég: kígyók és skorpiók! Milyen szép tiszta itten!
Az igaz, hogy az ördög felesége szépen kiseperve tartja az urának a pitvarát.
Ezen az egész napon már nem volt nekik se inni-, se ennivalójuk. Az eltikkadás erőt vett Márián.
Kísérője többször megállt, kérdezni: ,,Nem pihensz-e meg?"
- Nem, nem! Menjünk, amíg világos van! Ki kell már innen jutnunk.
Délutánra egy hosszú sziklavágányba jutottak, melynek a menetelesebb oldalán volt egy haránt végigvonuló ösvény, aminek a falán már meglátszott, hogy ott valaha emberek jártak, arról a kopásról, amit a hozzá dörgölőzött öszvérek csiszoltak rajta. Az út folyvást lefelé haladt már.
De ami még nagyobb vigasztalás volt, a nyugati láthatáron feltűnt egy - felhő.
A Taurus sziklatengerében utazóknak az a láthatáron felemelkedő felhő, ami az óceán vándorának a szárazföld előfoka. Ott kezdődik már ismét a világ: ahol az emberek, élő állatok laknak. Legyen az ellenség, legyen az dúvad, de mégis e világbeli lény: vigasztaló látás e rettenetes semmiség országainak rémei után.
- Ott már lakott föld van - szólt a dái áldoát, a felhőre mutatva.
- Bárcsak idejönne! - sóhajtá Mária.
Az pedig jött: nem kellett hívni. Kergette valaki! Zivatarfelhő volt az, amit egy óra alatt az Araráttól a Taurusig és a Libanonig korbácsol a szélvész.
Előbb elborít eget, földet szürke porfelleggel, amit három pusztáról kavart össze: nem látni az utat többé, menekülni kell valami sziklacsompó mögé, hogy a szél le ne dobja a mélységbe az embert. Most már nem hallgatnak a sziklák. Ordít, fütyöl, süvölt minden orom, minden hasadék: odafenn pedig egy folytonos kitartó mormogás hangzik. A felhők beszélnek egymással.
- Ne meneküljünk oda le a barlangba? - szól Mária, elrémülve az apokaliptikus zivatartól.
- Nem jó lenne - mondá Horus. - Csak itt kell nekünk maradnunk a magasabb helyen, ha kellemetlenebb is, de biztosabb.
Egyre sötétebb lesz a világ, csak a cikázó villámok szaggatják azt meg, de még mindig csak por és kavics esik: az is oly forró, hogy a bőrt égeti.
Egyszer aztán, mintha végigrepedt volna az ég, egy villámtűzoszlop cikázik le és vissza, s arra megnyílnak az egek csatornái, s elkezdik ontani a jeget. Előbb csak diónyi nagyságúakat, majd gerezdes buzogányfejeket; utoljára egész conglomerált tömegeket, amiknek paskolásától zengenek a porfírsziklák, a nagy bazalthárfa ott fenn a hegygerincen!
- Jaj! El kell itt vesznünk! - sikolt a nő kétségbeesetten.
- Ne félj, maradj veszteg!
- Fussunk le oda, a barlangba.
- Mondom, hogy nem jó ott! Itt maradj!
Hortus kibontotta a pokrócot, s annak az egyik szélét egy nehéz sziklával lenyomtatva, a másik szélét megfogta két hatalmas kezével, és a hátát nekifeszítve a szél tépte pokrócnak, úgy védte Máriát a saját testével.
Hah! Ez volt a küzdelem egy ember és egy Isten között. A sűrű jégdarabok ütötték, vágták minden tagját a dacoló embernek, de az ki nem ereszté a kezéből a széttárt pokrócot: nem hagyta a védencét megütni a mennyei parittyázónak.
És néhány pillanat múlva megtudta Mária, hogy miért volt jobb idefenn maradni a hegyoldal párkányzatán, mint a barlangba leszállni. Az a roppant tömeg jég, amint a forró sziklákra leomlott, mintha kemence párkányára esett volna, egyszerre elolvadt, a sziklák hasadékai, a völgyvágányok elkezdték okádni mocskos patakjaikat minden oldalról, s bérctetőkről zuhatagok omlottak alá, s félóra múlva az a mély sziklavölgy ott a lábaik alatt egy medréből kirohanó tengerré változott át, mely száguldása közben elefánt nagyságú köveket hajigál a magasba, s a menedéknek látszó barlangot perc alatt betölti. A fej elszédül, a szem elkáprázik, mikor ez őrült gyorsasággal vágtató hullámba letekint.
- Mi lesz az uramból, ha én itt elveszek! - nyög a szegény asszony halálos félelmében.
- Ne félj! Eljutsz hozzá! - dörmögi a férfi, aki egy szisszenéssel sem árulja el, ha a fejét találja egy jégdarab.
Aztán elvonul a zivatar.
- Élsz még? - kérdi Mária Horustól, ki a nagy küzdelemben odaroskadt már a lábaihoz, de még térdein emelkedve is őt védte a testével. És az ember győzött a harcban. Kékre, vörösre volt verve az egész teste: kiállta.
Mária bámulva húzta meg magát a lábainál.
- Óh, atyám! Mivel fogom ezt neked meghálálhatni?
- Azzal, ami az utad célja: szabadítsd ki az uradat.
Mária nem bírta azt felfogni, hogy mi öröme legyen abban a dái áldoátnak, ha az ő urát kiszabadítja, akit ez nem is ismer.
A zivatar olyan sebesen, ahogy jött, tovarohant, minden felhőt elvitt magával. Azt, hogy itt járt, csak a tomboló folyam ott a völgyben s a jégtől fehérlő sziklahasadékok mutatták.
- Áldjuk az Istent, hogy e veszedelemből kiszabadított! - rebegé Mária.
- Egyébért is áldhatjuk - monda Horus.
- Igen! A szomjunkat elolthatjuk most.
Ott volt a jég körülöttük halomban.
- Még az éhségünket is.
- Az éhségünket? - kérdezé bámulva Mária.
- A vihar az Ararát felől jött. Ez azzal a porral együtt, amit kavarogva szórt szét, az Ararát sziklán termő ,,mannát" is elhinti. Ez az a mennyei eledel, amivel Mózes a pusztában vándorló népét táplálta. Ilyenkor, a vihar elvonulása után, a nép nekiáll seprűvel, kosárral összegyűjteni az ég küldte kenyeret, amivel terítve marad a föld. A nép úgy hívja, hogy földi kenyér. Mindjárt meglátod azt, amint a jég elolvad itt a sziklazugban.
Nem soká kellett várni, az izzó sziklákon rohamosan olvadt el a jégtömeg, s akkor a zugokban látható lett a vihar által odasepert ,,mennyei manna". Hasonlít a búzaszemhez: éppen olyan lisztes, mint az; nedves korában nyersen is marokkal ehető: az íze, mint a gesztenyéé. Ezzel táplálta Mózes a népét a pusztában.
A nomádok legendái szerint egy gonosz tündér, aki a zivatart hozza, kőzáporral veri el a vetéseket, de ugyanekkor annak a felesége, a jó tündér, kenyérrel hinti be nyomában a letarolt földet, hogy a nép éhen ne vesszen. A tudósok azonban már kitanulták, hogy az a manna nem mennyei termény, hanem egy zuzmófaj, a ,,lecanora esculenta", ami nagy területekben fedi a kopár sziklasivatagokat, az Altajban, Anedaliban, a damaszkuszi nagy pusztán, ahonnan azt az erőszakos vihar feltépi, elsöpri, a fellegek közé ragadja, s távol emberlakta pusztákon ismét elszórja; az arabok kenyeret sütnek belőle.
Mária égi csodának fogadta azt, s mikor éhségét elcsillapítá vele, azzal együtt kétségei is eltűntek. Hite még erősebb lett, hogy az az Isten, aki őt idáig elhozta, egész célja végéig is oltalmazni fogja.
Azon a napon továbbhaladniuk nem lehetett; minden völgy tele volt zuhatagokkal: egy kiálló sziklapadmaly alatt töltötték el az éjszakát.
Másnap reggel megint nem mozdulhattak tovább a helyükből. A tegnapi zivatartól ideontott víztömegből olyan köd támadt, mely az egész völgyet betölté előttük, úgy, hogy nem tájékozhatták magukat. Vesztegelni kellett, míg a ködöt felszívja a nap.
De azalatt ismét gondoskodott róluk az Úr. A zsidók mannája után következtek Mózes fürjei. Egész serege a szárnyasoknak hullott oda a lábaik elé, kifáradtan, ugyanazon puszták lakói, ahol a kenyérzuzmó terem. Talán utánakerekedtek a tápszernek, amit a vihar elsöpört előlük? Kézzel lehetett őket összefogni. S az erőt adó táplálék a bujdosónak. Horus megtanítá Máriát, hogy hogyan kell tűz nélkül megporhanyítani a nyers húst. Odatette azt két lapos kő közé, s aztán egy nagyobb kővel addig ütötte a felső lapot, míg az átmelegült: így több napig eláll az, és ehetővé lesz.
A rohanó vizek már lezúgtak, hanem a köd folyvást tartott. Mária türelmetlen kezdett lenni. Azt kívánta, hogy az ösvényen haladjanak előre. Horus teljesíté kívánságát, s összegyűjtve a mannából és fürjből, amennyit csak elbírt, megindult előre az ösvényt keresni. Az nemsokára lefelé kezdett csapinósan kanyarodni, s amint alább szálltak, a köd felszakadt előttük, s fennmaradt a fejük felett felhőnek. Borult ég volt fölöttük. Ritka tünemény ezen a vidéken, egy évtizedben egyszer. Az utazást ez nagyon megkönnyíti: a kínzó hőség elmarad, árnyékban kétszer annyi utat tehet az ember. Amíg alant a völgyben jártak, még pihenni sem maradtak meg sehol. Hanem aztán amint az út ismét lefelé kígyózott a túlsó hegyoldalba, újra szemközt jött rájuk a tetőkön barangoló felhő, s körülburkolta őket sűrű homállyal. Csak tapogatózva haladhattak tovább. Utoljára oly sűrűvé lett körülöttük a köd, hogy nem mehettek előre; meg kellett állniuk.
A távolból valami különös méla hang kezdett zengeni, hasonló az orgona búgásához, a mélység változatai: alant és még alább zúgók.
- Mi ez? - kérdezé Mária.
- Én már ismerem! - mondá Horus. - Az erős északi szél közelít, ami a viharra szokott következni rendesen. Keressünk valahol biztos menedéket.
Két egymásra dűlt sziklacsompó kínálkozott vele: palota az ilyenkor! Abban elhelyezkedék a két vándor, pokróccal elzárva a menedék nyílását.
A dái áldoát jól jövendölt; amint a nap leszállt: beköszöntött az északi szél, ez a minden szelek cárja! Jaj lett volna nekik, ha ott kapja őket a sziklagerincen bandukolva! Ez nem ismer irgalmat, ez előtt nincsen erős ember. Ez mikor megkapja a kirgiz sivatagon a vad ménest, elkergeti hetedhétországra. Hej, hogy megtanulnak a sziklák beszélni, mikor rájuk paskol, az egyik búg, a másik fütyül, az odúk huhognak: a magas kőszálak vontatott hangokon énekelnek: azok a kőalakok, akik kiadják magukat örök halottaknak, nagyokat sivítanak, elárulva, hogy ők is élnek; közbehangzik a morajló dörgés, a sziklakonc moraja, mit a szél lefújt a hegyoromról. Jó volt a vándoroknak elzárni a pokróctakaróval menedékük nyílását: a szél körülkerülgeti a sziklákat; a kereplés, amit hallanak, a kavicscsoport hangja, amit a kegyetlen rém a sziklára szór, égből jövő nagy hahotát kiáltva le hozzá.
Ez volt a legrettenetesebb éjszakája Máriának.
Csak reggel felé tudott elszunnyadni, a kemény kősziklára nyugtatva fejét.
Reggel aztán, mikor a dái áldoát félrehúzta a pokrócot az odú elől, Mária fölébredt a betörő világosságtól.
- Nézz oda alá! - monda neki Horus.
Erre a nő csak térdre rogyott, két kezét keblén összetéve, s arcát az égnek emelve, Istenhez beszélt.
Az a látvány volt a pokol után a paradicsom.
Az éjjeli szél elverte a hegyekről a ködöt, s arról a tetőről, ahol az utazók álltak, a damaszkuszi rónát lehetett végiglátni, száz városával, édeni ligeteivel!









Jókai Mór: Minden poklokon keresztül


Damaszkusz a pálmák városa
Még most is a ,,Kelet szemefénye" Damaszkusz. Csupa kertek közepében, miknek gyümölcsfái kincseket hordanak magukon. Egész világkereskedés folyik a barackjaival, mikhez hasonlót más ország nem terem.
De mi volt ez még akkor! Egy világváros, amihez Európának egy metropolisát sem lehet hasonlítani. Ahol most a barackligetek gesztje piroslik, akkor pálmaerdők koronás zöldje sötétlett, százféle gyümölcseivel, fürtökben, kobakokban, óriás diókban, s a hírhedett damaszkuszi rózsa berkeinek illata félnapi járóra átittasítá a léget, s mentől közelebb jött az utazó, annál részegebb lett tőle.
Pálmák és olajfák közepette terült el az óriási város, mely vetekedett Konstantinápollyal, lakosa több volt, mint ma Budapestnek, fényűzése nagyobb, mint Párizsnak, szent helye több, mint Rómának. Itt van az a torony, melyre az izlamhívők hite szerint a Jézus Krisztus (szerintük is próféta) az ítélet napján le fog szállni az égből, itt a mártírok és próféták sírjai, remekül épült mauzóleumok alatt: a szultáni paloták, a mecsetek ólom- és réztetői messzire ragyognak a dús aranyozástól a paloták tömkelege közül, s a pálmák sűrűjéből toronymagasra lövellnek fel a szökőkutak sugarai. Kéjillat terjeng az egész városon át, amit a cédrusfából épült házak, a szumach- és szandarakmézgával fényesített verandák párolognak ki, a futórózsák egész a háztetőkre kúsznak fel, ezeknek a hulló levele az egyedüli szemét az utcákon, miket az oszlopsorokon végigvonuló vízvezetékekből folyton öntöznek, hogy por be ne lepje a fényes házfalakat, a virágos háztetőket. Gazdagság, pompa, jóllét nevet mindenünnen dicsekedő tüntetéssel: Damaszkusz a boldog emberek hazája. Itt nincs koldus.
Akkor volt ez, amikor még a sánta démon, Timur Lenk el nem pusztítá a török birodalom harmadik szent városát, őrjöngő fanatizmusból; kiirtatva a pálmaerdőket körös-körül mindenünnen. A XIII. században még a hatalmasabb szultánok székhelye volt Damaszkusz.









Jókai Mór: Minden poklokon keresztül


Mária fényes bevonulása
Amint az ,,ördög hegyeit", ezt a kősziklapoklot elhagyták a vándorok, leszállva a ligetes völgybe, az első falu, amit értek, már otthonul fogadta őket. Izmaeliták laktak ott. Ezek a mohamedán vallás eretnekei, akiknek nem kell se dervis, se uléma, sem Sheik ul Izlám, akik pap nélkül dicsérik Allaht és a prófétát, nemcsak a szakadár hitük miatt keresik a Taurus hegy rejtett völgyeit menedékül, hanem azért is, mert itt nem vigyázhatnak rájuk az ellenségeik. A török, arab, beduin, a szaracén, a fellah, a kurd, az örmény, az mind halálos ellenségük. Ők az assasinok hívei. Láthatatlan főnökük a ,,Hegyek ura".
A dái áldoátnak itt nagyobb hatalma volt, mint a szultánnak. Parancsolatjának szolgál minden ember.
Máriának több hetet kelle töltenie az izmaeliták völgyeiben. Elő kellett őt készíteni a bevonulásra. Illatos fürdőkkel, balzsamos kenőcsökkel, hozzáértő vajákos asszonyok visszaadták testének, arcának ifjú üdeségét, a puszták, a sziklasivatagok, az égető napszúrás szépségrontó befolyása nem volt látható többé, testének minden bája visszatért. S az idő nem telt hiába. A gyógyítási csodatételekre nem volt itt alkalom, a hegyvidéken a szembetegség nem otthonos: hanem ahelyett tanulni kellett. Az arab nyelvet. Már útközben is folyvást tanította őt erre Horus: az arab nyelv a keleten olyan, mint nyugaton a latin. A műveltség, a tudomány, a költészet nyelve. Aki ezt érti, beszélhet tudósokkal és fejedelmekkel Ázsia minden országában. Mária tanulékony volt: még csak az volt hátra, hogy a helyes kiejtést is elsajátítsa, ahogy Szíriában beszélnek az előkelő urak, s megtanuljon virágos kifejezéseket szőni mondatai közé, mikben az arab nyelv úgy tündököl, hogy tolmács nélkül beszélhessen maga minden hatalmas úrral. ,,Mert e naptól kezdve én senki és semmi nem vagyok, te vagy minden. Te mondod, hová menjünk; te mondod, mit cselekedjünk" - magyarázá Horus. - Én csak a te szolgád vagyok, aki dromedárod kantárját fogja: tudatlan paraszt szolga, aki nem tud más nyelven, csak székelyül. Amit nem magyarul mondanak, azt nem hallom. A szíriai népnek nem szabad azt megtudni felőlem, hogy én több vagyok, mint Lebée László egykori hű fegyverhordozója, a jó öreg Bálint."
A dái áldoát olyan öltözetet készíttetett magának, amilyen a megholt csatlósé volt, még a szakállát is levágta, hogy hozzá hajazzon. Máriának pedig pompás öltözeteket hozatott India, Kashmir drága szöveteiből: kínai selyemruhákat, damaszkuszi virágos damasztot és igazgyöngyöket. A dái áldoát felfordított üres tenyeréből csak úgy hullott a kincs! Olyan varázshatalom volt a Hegyek urának neve Izmael fiai előtt.
Mielőtt a völgy rejtekéből útnak indultak volna, a dái áldoát előreküldé a híveit, mindenféle nemzet fiainak átöltözve, hogy híreszteljék el a csodatevő asszony közeledtét, aki kezeinek érintésével csodákat tesz, szemkórosokat meggyógyít.
Aztán egy csodalátó ezret csinál.
Mire egyik városból a másikba vonulva, Damaszkusz falai alá megérkezett Mária, már egész dicsőítő sereg járt előtte, utána. Az ,,égből jött asszonynak" nevezték. Aki jót tesz szegényekkel és urakkal, s amit a gazdagoktól jutalmul kap, azt rögtön kiosztja a szegények között.
Damaszkusz főkapujánál, mely azt a fél óra járásnyi hosszú széles utcát nyitja meg, melyet az apostolok könyve az ,,egyenes útnak" nevez, tízezrei várták a népnek a kíséretével bevonuló csodatevő asszonyt, ki fehér dromedárján bíbor baldachin alatt ülve, pompás keleti öltözetben, aranyos fátyollal letakarva vonult végig a virágokkal hintett utcán, a szőnyegekkel fellobogózott paloták sorai előtt, a csodatételnek előre hirdetett színhelyéig, a nagy ,,hán" piacig, ahol a nagy szökőkút van, mely olyan magasra lövelli fel a vízsugárt, mint a legnagyobb élőfa, úgy, hogy az olyannak tetszik, mint egy átlátszó pálma, melynek koronája omló vízsugarakra foszlik.
Itt várta már ezernyi szembeteg a csodaasszonyt, ki dromedárja nyergéből le sem szállva, egy rézmedencét töltetett meg a szökőkút kristályvizéből, s azt maga elé vitette.
A nép, mely már ekkor a paloták tetejét sűrűn elállta, áhítatos bámulattal nézte, hogyan varázsolja el csodatevő szerré a tiszta vizet az ég küldötte asszony, pusztán azáltal, hogy a kezét háromszor belemártja. A keze égszínkék, mikor belemártja a vízbe, s mikor kiveszi onnan, hófehér. És aztán ezt az így megbűvölt vizet apró üvegcsékben szétosztja a szembetegek között: attól azok mind bizton meggyógyulnak.
Otthon Európában ezért megégették volna mint varázslónőt, a törökök türelmesebbek: náluk szabad csodákat művelni. Nekik nincsenek baccalaureatus orvosaik, akik a növények és ércek rokonszenveit felfedezték, s a szemgyulladást oltatlan mész vizével gyógyítják, olajjal, kámforral és szalmiákkal keverve.[1]
Mai nap már minden falusi orvos ismeri jól azt az igen egyszerű orvosi szert, amivel Mária csodákat művelt Damaszkuszban, s könnyen kitalálja, hogy lett az azúrszín kéznek belemártásától a tiszta vízből csodaír: akkor még ez mirákulumszámba ment.
Egész búcsújárás támadt Damaszkuszban, ahhoz a házhoz, ahol Mária sátorát fölüté. Gazdag kereskedők, hatalmas emírek küldték érte aranyos palankinjaikat, hogy ellátogasson palotáikba kedves családtagok kínzó baját meggyógyítani, s erszény pénzt erőltettek fel rá háládatosságból. A szolgának azonban már ki volt adva az utasítás, hogy a gazdagok palotájától a szegények kórházába vezesse a fényes kíséretet, a függönyös hordszékkel, ahol Mária a gyógyszert és a pénzt szétosztá.

[1] Hochberg, Gerogica Curiosa. III. Theil, 3-tes Buch.









Jókai Mór: Minden poklokon keresztül


Mária félni kezd a paradicsomtól
Mentől több napot időzött Mária Damaszkuszban, annál jobban kezdte becsülni azt a népet, akit otthon mindenki pogánynak, hitetlennek szidalmaz, akinek elpusztítására vasba öltözik az egész világ. Itthon a saját birodalmában ez oly békében él minden más vallás hívével, hogy még össze sem perlekednek. Ez nem szidalmazza Jézust, azt mondja, az is próféta, s enged a tiszteletére templomokat építeni, külön az örménynek, a görögnek, a latinnak. Sőt a saját pompás mecsetjének három minaretjei közül az egyiket, a ,,menyasszonyok tornyát" a Jézus lábnyomának ajánlotta fel, midőn az égből le fog szállni ismét a földre.
Mária mindenütt kegyelettől emelt, pompával halmozott emlékeit találta maga előtt a prófétáknak, a szenteknek, a szent asszonyoknak, akik népeiket boldogították, s az uralkodóknál is nagyobb hírű költőknek. És látta az óriási gazdagságot, mely a világ minden részeiből ideömlik, mint a tengerbe, és a szorgalom, ész, találmány műveit, amik innen szétterjednek az egész világra: a nagyszerű gyárakat, amikben a damasztot szövik, a rengeteg kohókat és hámorokat, amikben az utánozhatatlan damaszk acél kardokat készítik; a rózsaolaj, az illatos vizek és drága balzsamok főzőüstjeinek mámorillat-árasztó egész városnegyedét; gyümölcstermesztő kerteket, miknek aszalóiban hasonlíthatatlan zamatú liktáriumokat, persikátákat sűrítik, és amidőn a gazdagok élvezeteiről gondoskodnak, a szegényeket is meglátják. Nincs koldus, nincs kéregető az egész városban. Roppant házak vannak építve az utazók, a szegények számára; kész szállás mindenkinek, aki hajlékot kér; éjszakára fekhely és szerény táplálék, s minden utcának van kórháza: még a beteg állatokat is ápolják.
S ahol ennyi idegen nép összesereglik, mégsincs dulakodás; rendet tartanak itt: a tolvajt röptiben elfogják, s minden piacon ott van a vándorló bíró, aki igazságot tesz a nép közt, s nem kér díjat érte.
Nem kell az idegennek attól félni, hogy megbántják, nyitott ajtó, ablak mellett elalhatik nyugodtan, még lárma sincs éjjel az utcán. Ki lármázna éjjel? Nincs itt részeg ember. A damaszkusziak termesztik a legfölségesebb szőlőt, de bort nem csinálnak belőle, aszaltan vagy mustképpen fogyasztják, százféle gyümölcs nedvéből készítenek italt, ami csak felfrissít, de meg nem mámorosít.
S ez a szüntelen felpárolgó édes illat, amit nem fertőztet meg a rondaságok bűze, ébren is álmodozóvá teszi az embert, kivált az idegent, aki meg nem szokta: úgy érzi, mintha egy idegen világban járna.
Mária megijedt magától, ő megszerette a hitetlenek fővárosát! Olyasvalamit érzett, ami a szívet elaltatja. Pedig hiszen nem azért jött ő ide.
Hanem hogy a rab urát felkeresse.









Jókai Mór: Minden poklokon keresztül


Malek Kamel, az igazságos
Azt tudta a megholt szolgájától, hogy a férje Malek Kamel fogságába esett.
Minden ember, akivel a városban összejött, akármi nemzetbeli volt is, csak elragadtatással beszélt a kalifáról; a nép ezt a melléknevet adta neki: ,,az igazságos"! Imádták, leborultak előtte, mindenki szerette.
Mária úgy óhajtott volna már a színe elé kerülni. De nem lehetett. Malek Kamel több nap óta elzárkózott a szerájába, ami palotacsoportozatával maga egy város volt. Olyankor szokta ezt tenni, amidőn neki, a legmagasabb földi bírónak kell ítéletet hozni. Ily nehéz napokon elzárja magát az egész élő világtól, s nem tanácskozik mással, csak Istennel.
A szeráj minden kapuja be van zárva ilyenkor. A nép áhítattal lesi, mikor nyílnak meg az aranyozott rézkapuk ismét, kik lesznek azok, akik belőle kijönnek, akikre a kalifa ítéletet mondott; életnek vagy halálnak fiai lesznek-e?
Az ítélet kimondását megelőző napon lovas kikiáltók járják be a várost, trombitaszó mellett hirdetve, hogy a fekete kút piacára nyíló kapu holnap reggel, az első szúra éneklése után ki fog nyittatni. Jöjjenek fel minden népek meghallgatni a kalifa igazságos ítéletét.
Senki sem tudta, hogy kire szól majd az ítélet; de az köztudomású volt, hogy a ,,fekete kút" piaca csak büntetések végrehajtásának szokott színhelye lenni. Fekete márvány medence veszi körül e szökőkutat, innen az elnevezése; a medence közepén áll egy roppant feketemárvány kolonc, annak a közepéből lövell fel a vízsugár. Az ítélethirdetés napján a vízömlés megszakad, s csak akkor lesz látható, hogy a koloncról vaskarikák függnek alá.
- Oda neked is el kell menned! - mondá a dái áldoát Máriának. - Ott bizonnyal észre fog venni a kalifa, s akkor ő hívat fel maga elé. Vígy magaddal a gyógyszereidből.
Másnap korán reggel odaviteté magát Mária a palankinjában; a nép, amint megismerte, utat nyitott előtte, s hálálkodva fogadta; a piacon a legkiválóbb helyet engedték át számára, az Ali mecset külső árkádja alatt, ahonnan a szeráj kapujára és az aranyrácsozatos erkélyre éppen olyan jól láthatott, mint a fekete kútra, szegény bűnösök szomorú színpadjára.
Az egész tért sűrű néptömeg tartá elfoglalva; a házak lapos födelei is rakva voltak bámuló férfiakkal, nők csak a sűrű ablakrácsozatok és a palankinok kárpitjai mögül kandikáltak elő.
Amint a müezzin a szúrát elénekelte, egyszerre föltárultak a szeráj érckapujának szárnyai s a fölöttük levő erkély táblái, s míg alant a rézhídon széles alabárdokat viselő fekete azopardok tódultak elő; az erkély ballustrádján megjelent a kalifa, udvari kíséretével, emírjeivel és ulémáival, s helyet foglalt egy számára emelt mennyezetes zsellyén.
Szép, daliás, fejedelmi alak volt Malek Kamel; hosszú fényes fekete szakállal, napbarnított arccal, nyugodt tekintettel. Az idegent meglepte az arc, a damaszkuszi már ismerte annak bűbáját.









Jókai Mór: Minden poklokon keresztül


A templomos lovagok
De egyszerre hűtlen lett minden szem a szultán arcához, amint a rézhídon át előléptek az elítélt bűnösök. Két templárius vitéz volt, a rend teljes ornátusában: hanem sisak nélkül, fedetlen fővel. Ez meglepő látvány volt. Senki sem várta. A templomos rend hadviselő vitéz ellenfél. Azt leöletheti a kalifa, ha foglyul ejté (ahogy előde Szalahaddin meg is tette a tiberasi ütközet után), de hogy bírája legyen a templárius nemes lovagnak a szaracén szultán, aki ítéletet mond fölötte, ahhoz rendkívüli összetalálkozások kellenek a csillagok aspektusaiban.
Az egyik templáriusnak a mellére, éppen a nagy vörös kereszt közepébe egy kitárt pergamen volt feltűzve, amin latin írás volt látható.
Odavitték mind a kettőt a fekete kúthoz, s karjaiknál fogva odakapcsolták a vaskarikákhoz.
A templomosok haja egész a szemöldökükig ért, ott kereken el volt vágva, ami tekintetük mogorvaságát még inkább fokozta.
A nép mély csönddel fogadta e látványt; a tömegben keresztyének is feles számmal voltak, kik hitsorsosaik pellengérre állításában hitüket látták meggyalázva.
Mária elszorult szívvel várta az ítélet kihirdetését.
Saját sorsának előjele volt az. Ha a kalifa a fogoly templomosok iránt kegyetlen tud lenni, akkor ő sem kereshet nála irgalmas szívet; ha az ,,igazságos" melléknevű Malek Kamel arcul üti magát az igazságot, hogyan reméljen tőle az, aki az igazságnál többet: kegyelmet keres nála?
A trombiták harsogtak, a serif felhágott a fekete kőre, s kibontva a pergamen tekercset, messze hangzó szóval kezdé olvasni az ítéletet.









Jókai Mór: Minden poklokon keresztül


Malek Kamel ítélete
,,Az egy igaz Isten, Allah és az ő prófétája nevében! Én Malek Kamel kalifa, fia Malek Adelnak, Damaszkusz szultánja, hirdetem minden igazhívőnek, valamint a Messiás követőinek és a Mózes híveinek egyaránt:
Miszerint ezelőtt tíz nappal két keresztviselő vitézek, kiknek neveit elhallgatom, hogy hozzátartozóikat szégyen ne érje, követi zászló oltalma alatt mint a templomos rend perjelének küldöttei hozzám érkezének, s vezérüktől nekem egy levelet hozának. - Ezen levélben a templomos lovagok felajánlják nekem, hogy a császárt, a keresztyének fővezérét, nekem kezemre szolgáltatják, elárulva azt a helyet, ahol fürödni szokott, hogy őt ottan elrejtett harcosaimmal elfogassam vagy megölessem; amely ajánlatra én Malek Kamel szultán ezt ítélem és válaszolom:
Ti, két templomos lovagok, árulók vagytok a ti uratok ellen, aki nekem ellenségem, de tinektek vezéretek. Azért én titeket, a perjeleket levelével a szügyeteken, kalitkába zárva visszaküldelek a ti uratokhoz, a keresztyének fejedelméhez, ő lássa meg, kik vagytok, és mit tegyen veletek! - Ezt ítélem én Malek Kamel, szultán.
Dicsőség Allahnak, az egy igaz Istennek és az ő prófétájának az örökkévalóságig."[1]
Amint az ítélet fel lett olvasva, a kút négy szögletén álló trombitások, a világ négy sarka felé fordítva török sípjaikat, rázendíték a bűnösök gyászindulóját; az azopardok megragadták a pellengérről levett árulókat, s egy elefánt hátára csatolt vaskalitkába bezárták mind a kettőt, fegyveres lovagok nyitottak a néptömeg között utat.
Mária emelkedni érzé a szívét az egek felé. Aki ez ítéletet hozta, több volt, mint igazságos: az nemes lelkű volt.
A nép zúgott, mint a tenger, s ahány fej, annyi ököl emelkedett a levegőbe, fenyegetőzve.
- Kire zúg így a nép? - kérdezé Mária a szolgának öltözött dái áldoáttól.
- Bizony nem az elítéltekre.
- Hát kire?
- A kalifára.
- Miért? Hisz ez dicső, nemes lelkű ítélet volt.
- Azt ebben az egész nagy sokaságban egyedül te magad tudod.
- No, hát tudja meg mindenki! Vitess oda a fekete kúthoz!
- Mit akarsz?
- Szólni akarok a népnek.
- Szeretem a bátor asszonyt. Tedd meg. A szultán is meghallja.
Azzal parancsot adott a nagy botos kísérőknek, hogy csináljanak utat a palankin számára.
,,Helyet a kék kezű asszonynak!"
Ez a kiáltás varázserővel bírt. E név alatt ismerte már minden nyomorult Damaszkuszban Máriát. Engedték őt a fekete kútig vitetni.
A szökőkút már ekkor újra fellövelte vízsugarát, ahogy szokás az ítélet végrehajtása után. Máskor vért mosott le a fekete kőről, mostan szennyet.

[1] Ezt a történelmi tényt a keresztyén történetírón, Math Parison kívül az arab történetírók is följegyezték, Frigyes császár levelét is hozzátéve, amivel a szultánnak válaszolt. (Bibliothèque des Croisades, auteurs orientaux, traudits par M. Reinaud.)









Jókai Mór: Minden poklokon keresztül


Mária szól a damaszkuszi néphez
Mária felszökött a palankinból a kútmedence párkányára, égszínkék jobb kezét a magasba emelve, s bátor, erős hangon kialtá a népnek arabul:
- Damaszkusziak! Egy Istent hívők! - Ti mindnyájan vakságban szenvedtek. Nem látjátok meg a napot az égen. Van-e fényesebb nap a fejedelemnél, aki ellenségét nemes tettekkel győzi le? Malek Kamel szultán kardja elég hatalmas volt mindig; orgyilkos tőre nem szennyezi be az ő kezét.
Ő megveri az ellenségét, mikor páncélban van, de nem rohanja meg, mikor mezítelen. Dicsőségének fénye elvakítja még az ellenségét is, s ti ezt a fényt nem akarjátok látni. Jöjjetek ide, én meggyógyítom a szemeiteket: mossátok meg ebben a vízben, amit kezemmel megszentelek: a mindenható egy Isten nevében!
S azzal kék színű jobb kezét a szökőkút vízsugarába tartá, amíg az fehér lett, mint az alabástrom.
Damaszkusz ősidők óta mindig a csodatételek hazája volt, igazi és hamis csodatételeké. Elkövették azokat próféták, szentek, kalifák és szemfényvesztők. Hívőkre mindig akadtak.
Egy bátor nőnek merész megjelenése, megragadó beszéde a néphez, ott, ahol nőt nyilvános téren beszélni nem hallottak soha, a felizgatott tömeg kedélyét egyszerre megfordítá. ,,Szálem! Szálem!" üdvkiáltás hangzott feléje minden oldalról, s tódulva jött a nép a fekete kúthoz, a csodatevő kéz által megszentelt vízben megmeríteni az arcát.









Jókai Mór: Minden poklokon keresztül


Mária Malek Kamel szultán előtt
Az üdvkiáltás zsivajában egészen elveszett a szava a kalifa fősejkjének, Fakredinnak, aki az erkély ballustrádjáról előkiáltá, hogy a szultán maga elé hívatja amaz ismeretlen asszonyt, ki a fekete kútnál beszélt. - De a legközelebb állók meghallották mégis, s a parancsszó szájról szájra elszármazott egész a fekete kútig. Ott aztán a palankint asszonyostul együtt felemelte a nép a feje fölé, s úgy úszott a zsellyeszék, mint csónak a tengeren, ezernyi kéztől tovább hajtva, míg a szeráj kapujához ért. (A dái áldoát elmaradt.) Máriát a kapu alatt várta a szeráj háremőre, az eunuchfőnök, s szolgáival, hordszékestül együtt viteté fel a lépcsőkön (nő lábának nem szabad a hideg márványt érni). A szultán elfogadótermének ajtajában ki kellett szállnia, s a puha szőnyegekkel takart, drágakövekkel tarkán kirakott falazatú terembe lépnie.
A keleti satrapa termének minden pompája nem hatá meg Máriát, ámbár elmondani sem tudná mindazt, amit látott; de megragadá magának a szultánnak a tekintete. Valami emberentúli fenség volt annak az arcvonásaiban, mintha egy tökéletes férfialakba egy angyal lelke szállt volna bele. Tekintete merészebb minden férfiakénál, de az olyan merészség, melynek mindenki kénytelen megadni magát, melynek súlya alatt a gyönge összeroskad, de térdre estében az a megnyugvás kíséri, hogy hiszen az, aki előtt elbukik, bizonyosan fel fogja emelni.
Malek Kamel, amint Máriát megpillantá, hevesen lépett le trónja grádicsáról, s odasietett az eléje boruló nőhöz, megragadta annak a karját, s felrántá őt a szőnyegről, e szót lihegve: ,,Te vagy az?" (E hangban annyi fenyegetés volt! Oly keserű szemrehányás!) Mária arca azzal a vékony aranyszövetű keleti fátyollal volt takarva, mely közbül az arcvonásokat sejteni engedi, anélkül, hogy egészen elárulná, távolból egészen elrejti. A kalifa heves kézmozdulattal fellebbenté ezt a fátyolt, úgyhogy a nő ijedtében elsápadt. - Hanem aztán csüggedten ejté le a karját Malek Kamel, s arcán egyszerre valami méla búskomorság borongott át: ,,Nem, nem te vagy! - sóhajta fel. - Ámbár nagyon hasonlítasz hozzá."
Azzal inte a kezével, megérté mindenki a kézmozdulatot: egyedül hagyták a nővel.
- Kérlek, ne remegj! - monda a kalifa, szelíd, vibráló mély hangon. - Ne hidd, hogy valami tébolyulttal van dolgod; sem azt, hogy erőszakoskodó kényúr előtt állsz. A szokatlan fogadást magyarázza meg az, hogy alakod hasonlít azéhoz, kit egyszer nagyon szerettem, s akinek a nevét nem szabad előttem kimondani többé. - Azért kérettelek, hogy jönnél ide, mert van egy kedves gyermekem, aki szemeire szenved, azt mondják, te csodatevő szerrel bírsz; ha igaz, gyógyítsd meg. Azt adok jutalmul, amit kívánsz tőlem.
E biztatásra egyszerre kipirult az arca Máriának, s hogy ezt a kalifa is észrevehesse, egészen hátraveté arcáról a fátyolt, s biztos diadaltól ragyogó tekintettel mondá:
- Én bizonnyal meggyógyítom gyermekedet, vezettess oda hozzá.
- Vezetlek magam - monda a szultán, s kaftánja ujjának hajtókáját egész az ujja hegyéig kezére takarva, úgy nyújtá azt Máriának, hogy tegye rá a maga kezét.









Jókai Mór: Minden poklokon keresztül


A gyermek, aki anyját nem találja
Egy alacsony, színaranyból vert ajtón át a szeráj háremosztályába vezeté Máriát; fénytől csillogó, illattól elárasztott termekbe, miknek boltozata lazúrkővel volt kirakva, pilléreik malachitból, élő virág, virágnak szőtt selyem, s valamennyi között a föld legszebb virága, az asszony. Egy egész kert. Nem! Egész erdő bűbájos szépségekből, a föld minden nemzeteinek leányai együtt, a jaspisfekete négertől az alabástrom arcú, aranyhajú kelta szépségekig.
A kalifa nem időzött a mulatságok termeiben, amik táncra, énekre, fürdésre voltak berendezve, amiknek falai körös-körül tükrökből álltak, amiknek szökőkútjai rózsavizet fecskendeztek, amiknek márványmedencéibe aranyoroszlánok okádták a kristálytiszta vizet, aminek bezárt pálmaligeteiben tarka madársereg repkedett - hanem elvezette Máriát egy kis damasztfüggönyökkel elzárt benyílóba, mely felülről kapott sötétkék üveglapon keresztül világot. Ottan feküdt prémekkel kibélelt aranynyoszolyában egy kis fiúcska, talán hároméves, alig több, szép, mint egy kis Ámor, piros teli arcú; s éppen úgy bekötött szemű, ahogy azt a kis istenfiút festik.
A hatalmas úr, a győzhetetlen kalifa nem bírt megszólalni; csak a szemeiben megjelenő könny mondta Máriának, hogy ki az a gyermek ottan.
A szultánnak nem volt több fiúgyermeke annál az egynél.
És azt meglepte az egyiptomi csoma. A nagyapja csókjától lepte meg, aki szintén abban szenved.
Mikor Mária odahajolt a gyermek fölé, hogy a köteléket levegye a szeméről, az örömrepesve szólalt meg:
- Hát visszajöttél, anyám?
Ennél a szónál a kalifa a két öklét a homlokára szorítva, szótlanul rohant ki a benyílóból, s nem tért vissza a hárembe, csak estefelé. Akkor ismét felkereste a gyermek fekhelyét. Az már aludt. Mária ott ült az ágya mellett.
- Meg fog-e gyógyulni? - kérdezé az apa.
- Isten segélyével minden bizonnyal. Már nyugodtan alszik. Ez az első jele a javulásnak. Amíg a szemgyulladás kínozza a kórt, addig nem tud öt percig szunnyadni anélkül, hogy felriadjon a szúró fájdalomtól. Most már egy órája, hogy alszik.
- Megengeded, hogy én is itt lessem, meddig tart a nyugodt álma? - kérdé a kalifa szelíden. - Most te vagy az urak úrnője! Hogy tudtad őt elaltatni?
- Meséket mondtam neki. Azt kívánta tőlem. A szép mesét a ,,zengő almákról", amiket az anyjától hallott. Elmondtam neki, ahogy én tudtam. ,,Máskor ezt másként mondtad! De így is szép" - jegyzé meg rá.









Jókai Mór: Minden poklokon keresztül


Amit a szultán mesél
- Hát most én mondok neked cserébe egy mesét - szólt a kalifa. - Ennek a gyermeknek az anyja volt az én kedvenc kadinám. Még ha másra néztem is, csak őrá gondoltam, oly nagyon szerettem. Egyszer egy keresztyén lovag esett fogságomba, kinek a balsorsban is megtartott büszkesége megnyerte tetszésem. Feloldoztam láncaiból, palotámba hoztam, barátommá tettem. Víg cimbora volt; mulatságos bajtárs, tudott dalolni, mesélni, tréfálni, velem vitatkozni, ahogy a saját emírjeim egyike sem tud. Tréfájában nem volt bohóc, merészségében nem volt paraszt, bölcselkedésében nem volt unalmas. Nagyon megszerettem. Olyan szabadon járt-kelt palotámban és palotámon kívül, mint a szaracén sheikek bármelyike. Nem tartá őt fogva semmi, csak a becsületszó. Rá mertem volna bízni az álmomat, rá a kardomat, a kedvenc paripámat. Bizonyos voltam felőle, hogy meg nem csal, meg nem lop, meg nem öl. És ez az ember mégis megcsalt, meglopott, megölt engem, a legkegyetlenebbül. Egy éjjel elszöktette a hárememből a kedvenc nőmet. Nem futhattak messze, beduin lovasaim a pusztában utolérték őket. S azóta ennek a gyermeknek nincsen anyja.
- Te megöletted őket?
- Nem. Esküvésem tartja, hogy énmiattam soha fogolynak és asszonynak vére ki ne hulljon. Az áruló, hitszegő barátot, a szökevény foglyot elküldtem az apámhoz, Malek Adel szultánhoz, akit nem lehet megcsalni, a hűtlen asszonyt pedig a puszta egyik oázába zárattam, ahol nincs kit megcsalni. - Már most tudod, hogy miért mondta ez a gyermek, midőn átölelted: visszajöttél, anyám, s miért rohantam én el innen erre a fájó kérdésre?
A gyermek fölébredt. Mária levette szeméről a kötőléket, megkente a szemeit a gyógyírral, s friss borítékot kötött rá. Arra ismét elaludt a kis szenvedő, s jót álmodhatott, ajkai megnyíltak, elkezdett nevetni.
A szultán odatérdelt az ágy elé, s úgy nézett gyönyörtől ragyogó arccal a gyermek ajkaira.
- Látod? Látod? - monda a nőnek. - Ez a paradicsomnak a nyílása: egy gyermeknek az ajka, aki álmában nevet.
Mária nagyot sóhajtott, ő ezt a paradicsom nyílását nem látta soha, neki nem volt gyermeke.









Jókai Mór: Minden poklokon keresztül


A veszedelmes paradicsom
A kis Nurgehán szemgyulladása a szokottnál makacsabb volt, a teljes felépülés sokáig tartott: Mária ez idő alatt teljesen megismerkedett a szultán háremének rejtélyeivel.
Egészen másformának találta azt, mint aminőnek a mondák híresztelik.
Nincsenek ottan szerencsétlen nők, eltitkolt szenvedések, könnyek árán megvásárolt gyönyör. Gondtalan, szenvedélytelen élet az ott; tánc, mulatság, mesemondás, virágok ápolása, beszélő madarakkal, táncoló majmokkal enyelgés, bűvészmutatványok, sáskaviadal; úszás, csónakázás, azután pipere, cicoma; egész nap nyalánkság, csemegék, sorbet, dulcsásza, nádmézfogyasztás; csupa élvezet közt telik el az élet! S ami a világban annyi kéjt, fájdalmat teremt, a szenvedély, az ide se egy sugárt, se egy árnyékot nem vet. A szultán háreme csak abban különbözik egy nőkolostortól, hogy az egyikben szomorú énekeket dalolnak, a másikban víg nótákat énekelnek. A szultán olyan közöttük, mint a gyermekek között az apa. Ha valakit remegni lát maga előtt, még a kezéhez sem nyúl hozzá. Valamennyien mind bálványozva emlegetik. Ha egy arcot szomorúnak lát a többi között, kikérdezi, hogy mi baja. Ha a szíve fáj, utánajár, ki lehet az, aki után sóhajtozik, s aztán ad neki gazdag kelengyét; férjhez adja, mint apa a leányát. Nem lehet itt boldogtalan senki.
Mária sokszor mondá azt, hogy az emberek úgy élnek itt, mint a paradicsomban. S aztán nehéz szemrehányásokat tett magának azért a gondolatért. - Hisz az éppen az ördög incselkedése, hogy a poklot olyannak mutatja, mintha az volna a paradicsom. - Ez az igazi pokol itten! Nem azok, amik gyötrelmekkel voltak tetézve, kínok változataiból felhalmozva, hanem ez, a gyönyörűség háza, ez az igazi kárhozat pitvara. Nem olyan az igazi ördög, amilyennek festik, kecskeszarvakkal, lólábakkal; hanem ilyen, mint ez; azzal a szelíd, hódító tekintettel: aki nem ragad el hegyes karmokkal, csak elkábít igéző szemekkel, míg a lélek alászédül a mélységbe. - Ezt a mélységet rettegd.
Hetednapra egészen meggyógyult a gyermek. Az éjt végig átaludta, ami a felépülés jele.
Mária tudatá a kalifával, hogy ma kihozhatja a sötét szobából a világosságra a kis Nurgehánt, s a kötőléket végképp leveheti a szemeiről.
Azt a termet, ahol ennek végbe kellett menni, telerakták nagy virágkádakban növelt pálmákkal, babérfákkal, miknek sűrűjéből a kíváncsi asszonysereg fejei kandikáltak elő, mint megannyi szeráfocskák a felhőhasadékok közül.
Malek Kamel szultán nem várhatta, hogy a fiát előhozzák, maga sietett a kis szobába érte, s a karján hozta ki Mária elé.
Mária lebontotta a gyermek szemeiről a kötőléket, s amint azt eltávolítá, a gyermek bámulattól karikára nyílt szemein nyoma sem volt már a kórnak, olyan tiszták voltak azok, miként az ég Damaszkusz fölött.
Az a sok asszonyfő ott a bokrok között örömében nevetett; a kalifa örömében sírt.
A gyermek pedig első tekintetével látó szemeivel Máriát kereste, s míg térdeit apja tartá átölelve, ő a kis karjaival a hölgy nyakát ölelte át, s örömkacajtól reszkető hangon kiálta:
- Anyácskám! Anyácskám! Hát mégis visszajöttél! De jó, hogy visszajöttél! Azért fájt a szemem, hogy nem láthattalak.
S minden mondásnál odacsattantá az ajkát (azt a paradicsom nyílását) a félreismert nő ajkaihoz.
Mária maga is oly boldognak érezte magát e gyermeköleléstől, az édes csókoktól, amiknek zamatját eddig nem ismerte. Egész önfeledten ölelé ő is keblére a hízelgő kis teremtést, ki őt boldog csalódásban anyjának nevezte, s pillanatokig ő maga is annak hitte magát. ,,Ugye most már itt maradsz, nem mégy el?"
Malek Kamel szultán megfogá gyöngéden Mária kezét, s így szólt hozzá érzelemtelt hangon:
- Hallod, mit kérdez e gyermek? Az ,,én" kérdésem ez. Itt maradsz, nem mégy el? Légy őneki anyja, s légy nekem az, ami az anyja volt. Olyan boldoggá teendlek, amilyen nő soha e világon nem volt. Megosztom veled a trónomat, s arcképedet az enyémmel egyesítve veretem pénzeimre, amit még kalifa felesége meg nem ért soha. Nem gondolok kívüled asszonyra, meg arra sem, akit gyűlölök; még a gyűlöletet is elhagyom éretted, ami nehezebb. Betegség az, ami lassan öl, megvénít, halottá teszen. Ha már a gyermekem meggyógyítád, gyógyíts meg engem is. Másnak király vagyok, neked rabod leszek. Maradj itt a gyermekem anyjának.
Mária úgy érzé, mint aki a vízbe tekint, s az eget látja benne. A mélységgé vált magasság leszédít!
Ez, ez itt a legvészesebb pokol! Ami gyönyörrel, hatalommal, bálványoztatással kínálkozik.
Nem hagyta a lelkét leszédülni.
Odaborult a szultán lábaihoz.
- Óh, szultánom, te, kinek mellékneved ,,igazságos". Légy ítélőbíró ez órában köztem és közötted. Tenger az a jóság, amivel te engem, minden érdem nélkül megkínálsz; tenger, csupa édességből, de a másik serpenyőjében az igazság mérlegének van egy keserű csepp. Mondd meg, nem nyomja-e le ez az egyetlen csepp azt az egész tengert. Ez a keserű csepp egy fogoly féregnek a folyton hulló könnye. E könnyet felszárítani keresztülutaztam én már száz poklokon - keresztülmegyek még a te paradicsomodon is. Te nekem jutalmat ígértél, bármit kívánjak is, ha gyermeked meggyógyítom. Nekem férjem van tenálad, rabláncon, fogságban. Nem kívánok én mást, őt add nekem vissza.
A kalifa magasra emelte arcát, s meghatva válaszolt:
- Igazad van. Az a keserű csepp lenyomja az édesség tengerét. A börtön fenekén szenvedő férj - több, mint a trónján ülő kalifa.
- Hogy hívják férjedet?
- Lebée László lovag.
E névre, mint a nyíllal talált oroszlán, ordíta fel Malek Kamel, egész arca kikelt alakjából, szemei szikráztak őrjöngés tüzétől.
- Átkozott legyen e név! Ő volt az áruló, ki engem meggyalázott, ki gyermekem anyátlanná tette! A kígyó, aki megmart!
Mária e szóra azt hivé, hogy az ég szakadt a fejére. Sápadtan, mint egy haldokló, roskadt össze a földön.
Malek Kamel lehajolt hozzá, s fejét kezébe emelte, és a nő szenvedélytől dúlt arcába nézett.
- És ezt az arcot tudta ő elfelejteni - mormogá keserű haraggal. - Te száz pokollal dacoltál miatta, hogy őt kiszabadítsd, s ő megcsal téged, amikor te kínszenvedsz érte.
- Kérlek, uram - rebegé Mária -, ne szidalmazd őt előttem.
- Te még most is szereted őt?
- Nem tehetek másképp.
- Ó galádul elárul, megtagad téged.
- Elég, ha én hű maradok hozzá.
- Amit mostan szenved, ő maga kereste. Úr volt, jó barát házamnál: ha hű maradt volna - nem hozzám, de tulajdon nejéhez, most itt ölelhetné, s az én áldásommal tetézve mehetnétek hazátokba vissza. Istent bántotta meg, azzal vetette magát a kínok vermébe.
- Elég azt tudnom, hogy ott van. Sietek, uram! Bocsáss hozzá.
- Nem! Nem bocsátlak még. Ily földöntúli hűség, minő benned lakik, nem lehet egy nyomorultnak prédája. Az a bolond tűzkőnek használja a gyémántot, amit én koronám számára keresek. Ily csodahűség, mint a tied, jobb sorsra érdemes. - Várj egy napot a válaszoddal; várj holnap reggelig. Az éj, az álom jó tanácsot ad. Gondolj reá, hogy ha te az én kezemet elfogadod, olyan kezet nyersz meg, amiből áldás hull százezreire a te hitfeleidnek. Egy szavaddal az eget és földet közelebb hozod egymáshoz: a keresztet és a félholdat kibékíted. Ha magadra nem, gondolj másokra. Holnapig gondolkozzál.
A kalifa magára hagyta Máriát. De nem magára, hanem a kis Nirgehánnal egyedül. Azzal kellett neki együtt töltenie az éjszakát. S az éjszakának különféle tanácsadói vannak.
Először felülkerültek a megcsalt női szív keserű vádjai. Óh, mi nehéz volt azok ellen védeni magát annak a tömlöcfenekéhez leláncolt rab embernek! Azután előjött a nagyravágyás, a becsszomj, a dicsvágy, a bosszúállás: sasszárnyú, lepkeszárnyú, denevérszárnyú rémek. De majd odacsatlakozott hozzájuk egy angyalszárnyú rém is: a hitbuzgalom. Mennyi jót tehetne a keresztyénekkel egy társnője a damaszkuszi trón urának! Hát még aztán mindezek fölött az az eleven kísértő: az a szárny nélküli kerub, aki egész éjjel átölelve tartá, kicsi kezeivel beletévedt a hajfonataiba, s csókdosva suttogá: ,,anyám, kedves anyám". Kinn a hárem illatos kertjében pedig meg-megzendült egy énekes alménak az ajkán a csábító dal, melyben Szádi, a halhatatlan költő a földi örömöket dicsőíti: óh, minő szédítő szavak: ,,melegebb a szív, mint a nap! jobb a szerelem, mint az üdv! egy boldog óra a földön több, mint az örökkévalóság!"
Óh, ennél rettenetesebb éjszakája nem volt Máriának az ,,ördög hegyei" közt, mikor az éjszaki vihar paskolta a sziklákat a feje fölött! Reggelre győzedelmeskedett valamennyi rémen!
Ennyi vádoló, csábító ellenében mi védelme volt a megláncolt férjnek? - Az a lánc! - Minden bűneinél, minden gonoszságánál nehezebb az a lánc. - Szenvedése kimenti: könnyei tisztára mossák. Nem hagyhatja őt veszni a hitvestárs!
Reggelre kelve eljött a hárembe Malek Kamel szultán.
Mária már ébren várta őt.
- Menj be a szobádba - mondá a szultánnak. - Ott találod fiadat épen, egészségben, csendesen szunnyadva. Ha felébred, s kérdi hol az anyja, mondjad neki, hogy csak álom volt az. Nekem pedig add meg jutalmamat, amit megígértél. Lebée László lovag szabadon bocsátását.
Malek Adel szultán higgadt nyugalommal felelt Máriának.
- Bizonyos voltam felőle, hogy ez lesz a válaszod. Asszony vagy, aki szeret. Az nem lehet másképp. Jutalmul kéred azt tőlem, emlékezzél reá, hogy büntetésed lesz benne. Isten akarja így, aki a szíveket vezeti. Én elkészítém előre számodra a szabadságlevelet, mellyel férjedet börtönéből előhozhatod. Ő az öreg szultán, Malek Adel várában van Kerákban; ami a Holt-tenger, Bar-Lut szigetnyelvén fekszik. Oda kell érte menned. Béke kísérjen odáig. Köszönöm, hogy fiamnak visszaadtad a látást, bár engemet fosztottál volna meg tőle, hogy soha ne láttalak volna.
E szókkal átadá a szultán Máriát a Kadun-Kiet-Khudának, az eunuchok főnökének, aki őt elvezeté a palankinjáig; a zsellyehordók ismét kivivék őt a palotából az oroszlánok kapuján át.
A kapu küszöbén ülve találta Mária a dái áldoátot.
Horus azóta, hogy Máriát elszakíták tőle, éjjel-nappal ott lebzselt a szultánpalota kapuja előtt.
Midőn meglátta Máriát, sietett őt üdvözölni.
Mária megmutatta neki a szultán szabadonbocsátó levelét a férje számára.
Horus a melléhez és homlokához szorítá Mária kezét: ,,Üdv neked! Hosszú két nap volt, amíg reád vártam. Ha itt győzni tudtál, bizony győzni fogsz mindenütt. Most féltettelek nagyon! Hogy nem térsz vissza többé. Látom, hogy te vagy az asszony az asszonyok között!"









Jókai Mór: Minden poklokon keresztül


A Holt-tenger várában
- Eddig az utunknak hatheted részét megtettük már - mondá Horus -, de a hetedik hosszabb lesz a többi hatnál. Sok szenvedést, veszedelmet kiálltunk az eddigi utunkban; de azokat legalább ismertem: tudtam, hol várnak ránk. Most kezdődik az ismeretlen rémségek országa. Mert e Szentföldön minden szent: a fák, a hegyek, a csipkebokrok, a sírkövek, a halottak csontjai: csak az eleven emberek nem azok. Két szembejövő ember közül egyik sem tudja kiválasztani, melyik az ellenség, melyik a jó barát. A válaszúton senki sem tudja előre, melyiken vár rá a kelepce? Itt most minden ember ellensége minden embernek. A keresztyéneknél a templomos lovagok hadat viselnek a János lovagokkal meg a Domonkosokkal; a német lovagokat már kiverték innen. De valamennyien ellenségei a német császárnak, s azt elvesztenék egy kanál vízben, amiért békét kötött a szaracénokkal. A törököt nem gyűlölik úgy, mint a császárt. És éppen azért gyűlölik a szaracénok megint a maguk kalifáját: az imámok kiátkozták, s minden nyomon lázadás, orgyilok támad ellene. A sok féktelen, uratlan csoport aztán keresztül-kasul száguldozza be Szíriát, Palesztinát, rabolva, gyilkolva kénye-kedve szerint. Ezek előtt nem használnak a te csodatételeid többé. Nem törődnek ezek az egyiptomi szemgyulladással. Aki beleesik közülük, azt otthagyják az útfélen, s megosztoznak az öltözetén. Még emberevőkkel is fogunk találkozni, kivált éppen a végcélnál, a Holt-tenger mellett, akik ott egy hozzájárulhatatlan sziklába vájt faluban laknak.
- Mit fogunk tenni? - sóhajtá Mária remegve.
- Azt, amit eddig még nem tettünk; beállunk egy martalóc csapatba magunk is, s úgy megyünk pusztáról pusztára zsákmányt keresve.
Mária elszörnyedt ettől a gondolattól. Pedig a dái áldoát valót mondott. Hadsereggel sem lehetett most Palesztinán végigvonulni; karavánnal meg éppen nem; hanem egy csoport vakmerő beduinnal, akinek az élete nem drága, meg lehetett az utazást kísérteni a ,,pávaszem csillagától" a ,,Lót taváig", ahogy az arabok Damaszkuszt és a Holt-tengert nevezik.
Egy ilyen vakmerő banda hamar össze volt gyűjtve a dái áldoát vezetése alatt: azok közé vegyült el Mária is, férfinak öltözve, mint a vezér öccse.
Megint egy új változat a pokol kínszenvedései között ránézve. Nagyobb kín az igazlelkűnek elkövetni az istentelenséget, mint elszenvedni azt: s Máriának mindennap részt kelle venni azokban a borzalmakban, amikkel cimborasága az útbaeső falvakat felriasztá.
S az ilyen út nagyon hosszú; mert nem egyenes. Zeg-zug csapongásban, kanyargó félreértésekkel: majd kergetve, majd kergettetve; néha az üldözők sokasága elől lakatlan völgyekben, mocsarak szigetein meglapulva napok sorain át; aztán megint éjjel-nappal vágtatva avar pusztákon keresztül, ismeretlen vidékeken; amiknek sivatagából csak a csillagok járása enged tájékozást. - Fél évig tartott Damaszkusztól a Jordán zuhatagaihoz eljutni, ahol az a Holttengerbe szakad. A martalóc beduin csapat le is olvadt egy maroknyira a folytonos harcok alatt.
De ez a maroknyi csoport sem akarta tovább követni a dái áldoátot, amint a Holt-tengert megpillantá.
Átkozott hely ez itten! Átkozott a víz, a levegő, a föld, ami a Bar-Luthoz tartozik.
A tenger, mely Szodomát és Gomorát takarja! Azt a fölséges völgyet, melyben Strabo tíz népes várost talált, amik fölött most a nehéz sóittas tengertükör világít. Nagyságára nézve csak tó volna ez, nem nagyobb a Balatonnál: de a mélysége tengeré; s ez a mélység egyre nagyobbodik; mert alatta sóhegyek vannak; ezredévek előtt a tengerrel egy színvonala volt, most ezerháromszáz lábnyira szállt a tenger színén alól, s a feneke is ezerkétszáz lábnyira süllyedt alá. Az eltemetett városok még mindig szállnak alá a poklokra. - A Jordán vize folyton ömleszti e tengerbe a víztömeget, s az mégsem szaporodik; pedig nincs lefolyása sehol; a rettenetes napsugár annyit elpárol belőle. A halsereg, mely a folyam vizével együtt a Holt-tengerbe kerül, kétségbeesetten igyekszik kiszabadulni az elátkozott elemből, mely élő állatot nem tűr meg magában. A hullám csendesen kisepri őket mind a partra, eltemetve a sóbuckák közé; ott hevernek szerteszét a fák törzsei is, miket a folyamáradat a tengerbe hordott: halott fák, a sótól elporhadatlanná, megégethetetlenné téve: évezredek néma tanúi. Semmi növényzet messze területen! A felcserepesült sós iszap recseg a léptek alatt.
A muzulmán minden reggel, este megcsókolja a földet imamondás után; a Bar-Lut mellett nem lehet imádkoznia, mert ezt a földet emberajknak érinteni átok.
Rémmesékkel van megörökítve minden pontja a sziklapartnak, mely a moabita és judeai fennsíkok felől elzárja a tengert. Ott áll a negyven láb magas egyenes sóbálvány, melyről a Mohamed-hívők is Lót feleségét rebesgetik; ott a fekete sárvíz, melyben Heródes (a betlehemi gyermekgyilkoló) hasztalan keresett menekülést halálos férgei ellen, ott az Engedi völgy sziklái, amiknek barlangjaiban Szent Dávid Saul király üldözése elől rejtőzködött; ott a tengerbe lefutó vastag fal romjai: hajdan Szodoma bástyája; ott fenn a fehér krétafalba fúrva egész barlangsorai az istentelen embereknek, kiktől a beduin éppen úgy retteg, mint a paripája azoktól a bögölyöktől, amik az odúkból előrajzanak; s aztán egy messze benyúló sziklanyelven emelkedik a régi zsidóvár, Mazada: ahol a zsidó nemzet szabadságának utolsó védői, a makkabeusok végső csepp vérük hullásáig védték magukat Róma légiói ellen. Most az öreg szultán, Malek Adel (hős nevén Szeif Eddi) menedéke. - A járt út az északi sziklapart alatt vezet hozzá. A túlsó part úttalan: azt nem tapossa soha sem ember, sem állat. Az egymás mellé guggolt hátahoporjás sóbuckák, miket viharos napokon a sótenger torlaszt fel, olyanok, mintha egy sor teve pihenne egymás mellett; ezért az arab neve Katár Hodidoche.
A tó fölött egy madár sem repül.









Jókai Mór: Minden poklokon keresztül


A vak oroszlán
A beduinok kereken kimondták, hogy a Mazda várhoz nem fogják elkísérni a dái áldoátot; pedig volt közöttük két izmaelita fedái is. Azok legjobban irtóztak ettől az úttól. Ők már egyszer megjárták a ,,Hegyek urának" parancsára ezt az utat. Ki voltak küldve, hogy Malek Adelt megöljék. De nem juthattak hozzá.
- Hiába is mentek oda - mondá az ifjabbik fedái Horusnak -, mert ha eljuthatnátok is a kapuig: onnan vissza kellene térnetek. A szultán várába férfit csak láncra veretten bocsátanak be, mint rabot. Egész testőrsége csupa fegyveres asszony, az udvarát pedig oroszlánok őrzik. Oda be nem juthattok, ha csak asszonnyá, oroszlánná vagy fogollyá nem változtok.
- No, hát majd az egyikünk asszonnyá változik.
- De még akkor is csak azt bocsátják be, aki a damaszkuszi szultántól elbocsátólevelet hoz magával.
- Az is a mi gondunk. Mondjad, miért zárkózik el ide ebbe az átkozott várba az öreg szultán?
- Annak az okát te, aki dái áldoát vagy, jobban tudod, mint én. Először azért, mert ő kötötte meg a békét a szaracénok és a keresztyének között: ő adatta át a damaszkuszi szultánnal Jeruzsálemet a frankok császárjának; ő nem akarja, hogy keresztyének és izlámhívők egymás ellen harcoljanak többé. Ezért halálra keresi őt minden igaz muzulmán. S azt ő tudja jól. Aki férfi, az mind ellensége. Nem bízhatik, csak az asszonyokban. Azonfölül még félig meg is vakult. Az egyiptomi szemgyulladás a sötétségbe száműzi; a kulcslyukon beható napsugár kínzóbb neki a mérges nyílnál. Ezért gyanakodó mindenkire. Orvost sem bocsát magához közel: fél a méregitaltól. Csak egy vajákos asszony gyógyítja: egy indus szemfényvesztőné, aki most szemfényvisszaidéző akar lenni. Mi az a csodaszer, amivel a szultán szemeit kuruzsolja? Hallgasd meg és nevess! A Mazda szikláiba börtönzárkák vannak vágva. Mikor a nap nekitűz ennek a meztelen vörös sziklafalnak, azok a börtönök olyan izzóvá lesznek, mint Ahasvér kemencéi. Azoknak az oldalaihoz pedig foglyok vannak láncolva, akik a pokolbeli kínzó hőségtől kénytelenek folyvást sírni. A könnyeik nem vesznek kárba: apró üvegecskék vannak kötve a szemeik alá, amik a nedvet felfogják. A kuruzslónő aztán mindennap összegyűjti a foglyok kisírt könnyeit, s ezzel a csodaszerrel gyógyítja a szultán szemfájását.
Mária leveté magát a földre, s a haját tépte és zokogott.
- Mi lelte a társadat? - kérdé a fedái.
- Az, hogy ő a felesége egy ilyen fogolynak, akit ideküldtek azért, hogy naponkénti könnyeivel szaporítsa a szultán szemvizét.
A fedái néma mozdulattal mutatta a tőrdöfést.
A dái áldoát rábillentett a fejével: úgy lesz.
Ha az ilyen megkínzott rabembernek a felesége meg nem öli Malek Adelt, akkor senki sem.
- Én megígértem neki, hogy odáig elviszem - mondá Horus -, ott azután az ő dolga, hogy mit cselekedjék.
- De hogy jutunk el a Mazada várig?
- A tengeren keresztül!
- A Holt-tengeren keresztül? - kiálta fel ijedten a fedái. - Uram. Ezt még nem kísértette meg ember soha, amióta ez elátkozott víz Uzdom városát takarja.
- Mi meg fogjuk tenni!
- Kik?
- Te meg én, és ez az asszony.
- Gondold meg, uram, hogy a hét poklon keresztül a mennyországba menni nem oly nehéz, mint egy napot eltölteni a Bar-Lut vizén.
- Ki bánt ott?
- A ,,semmi". Ez az, ami körülvesz; hozzád tapad, elfogyaszt. Ha alátekintesz a vízbe, alattad látod a semmit, ha felnézesz az égre, ott látod a semmit; ha hallgatózol, hallod a semmit, hogy azt hiszed, a fejed szakad szét bele.
- Lásd: ez az asszony nem fél; nézd, hogy siettet könyörgő tekintetével! Eredj a társaiddal Ain szultánba, vedd el a legelső halásztól a csónakját: négy ember számára legyen jó; hárman megyünk, négyen jövünk vissza.
- Félek, uram, hogy kevesebb jön vissza, mint ahány elindul.
- Félhetsz, de engedelmeskedjél!









Jókai Mór: Minden poklokon keresztül


A Holt-tengeren keresztül
Az izmaelita fedáik előkerítették a csónakot a Jordán-parti halásztanyából, s a tengerbe bocsáták. Hárman ültek bele: Mária, a dái áldoát és a fiatal fedái. A többi kísérők elszéledtek erről az átkozott tájékról. A csónak tovasikamlott a két evezővel.
A Holt-tenger tükrén úgy úszik a csónak, mint a hattyú; a sóval telt vízben maga az ember derékig sem merül el: olyan az, mintha kényesőben úsznék; az evezőcsapások hasonlítanak a karddal megütött pajzs csattanásához; a loccsanó hab úgy kong a csónak bordáin, mint a kalapácsütés. Sima a vízszín, mint a tükör, egy szellő nem ver rajta fodrot, s amint a haladó csónak barázdát húz benne, az a vonal végig látható marad utána egész naphosszat.
A sűrű gőz, ami a repülő madarat leszédíti, lassanként bevonja a sópára porzománcával a csónakban ülők alakjait: arc, öltözet, maga a sötét hajfürt és szakáll lassanként fehér lesz; az emberek látják egymást kísértetekké válni a fényes nap előtt. - És minő nap előtt! - Az egyik lángörvény onnan felülről süt alá az égből, a másik a víz tükréből fel. S a víz egész fenékig átlátszó, mint a csillagos éjszaka: sötét ultramarin kék. Se égen, se vízben egy élő állat alakja. A halál országa van itt, a firmamentumtól elkezdve egész a víz alatti sóaknák fenekéig.
Mária szemközt ült a két evező férfival. Látta, hogy válik azokon minden íz fehérré, még az ajkak is, és a napbarnított kezek, amik az evezőt feszítik. Halottak, akik a Holt-tengeren úsznak: víztükrön, mely maga sem mozdul. Az átfűlt tenger fölött a délibáb játszott, kettős várakat mutogatva a légben, az egyik a tornyával lefelé.
Egyszer a fedái behunyta a szemeit, s kiejté a kezéből az evezőt.
- Ne aludjál! - rivall rá a dái áldoát, megtaszítva a legényt könyökével; nagy időköz múlva a krétapart sziklafala visszhangzá a kiáltást: ,,Ne aludjál!"
S azzal hajtották a csónakot tovább.
A nap egyre forróbban sütött. Nem lehetett előle menekülni; aki fölülről takarta előle a szemeit, annak alulról tűzött az arcába. A hőség iszonytató volt.
- Meg kellene fürödnünk - mondá Horus. - Talán felfrissülnénk tőle.
- Azt meg ne kísértsd - inté a fedái. - Én már ismerem ezt az átkozott vizet: nem üdít ez, hanem mar. Olyan lesz utána a testünk, mintha csalánban henteregtünk volna. Olyan az, mintha a gyehenna tüze összeházasodott volna a tengerrel!
Izzadva hajtották a csónakot tovább.
A déli láthatáron már kiemelkedett a makkabéus vár ormózata: vörös vonal a zöld víztükör felett; de olyan lassan látszott közelebb jönni.
- Mintha ólomtengerben eveznénk - nyögé a fedái.
- Énekelj valamit - tanácsolá neki Horus.
- Olyan száraz a torkom, alig tudok hangot adni.
A tömlőben hozott víz egészen meleg volt már; alig enyhítette a szomjat.
- No, csak még egy kicsit szorítsuk, fiam! Mindjárt ott leszünk a várnál.
- Igen, igen! Allah segíts - mondá a legény, s aztán csak lefordult az evezőpadról.
A dái áldoát hasztalan rázta, rugdalta: nem ébredt fel; a Holt-tenger hajósainak nagyon mély az álma. A fedái nem volt felkölthető többé.
- Hagyd őt - mondá Mária -, majd én elfoglalom a helyét. - S azzal kezébe kapta a fedái markából kiesett evezőt, s maga ült oda az evezőpadra, ütenyre csapkodva a csattogó tengert a másik ébren maradt férfival.
A veres sziklák, a lángoló tornyok egyre közelebb jöttek, és mégis úgy tetszett, mintha folyvást távoznának: a sűrű párázat okozta az érzékcsalódást, mely a felforralt tengerből emelkedett. Itt már kezd a Holt-tenger sekélyesülni; a mélybe letekintő az eddig sötétkék színt zöldre látja változni. Azután úgy tetszik, mintha az ég maga is fehér lenne már, de még a víz felszíne is. Szél nem fú, a hab mégis fodrosodik, bizsereg, csillámlik, vakító fehér lesz; a zöld víz mélyében roppant fehér kőtömegek tünedeznek fel, az elsüllyedt Szodoma tornyai talán: minden fehér színt ölt; a semminek a színét. Jól mondta a fedái, ez a semmiség rettenetesebb a rémek változatos alakjainál: ez az elenyészés érzete!
S a csónak oly lassan haladt már előre: Mária lankadni érzi karjait.
Egyszer a háta mögé tekint, ahol a dái áldoát ült a csónak hátuljában a kormánypadon.
Rémület volt annak az arcát és alakját látni: a márvány fehér arc a megőszült hófehér szakállal, mereven felnyílt szemekkel bámult maga elé, valami rettentő nevetésre felnyitott ajkakkal, valami szörnyű ércvigyorgással az orcáin. Az öklei, a karjai még csapkodták rendes rándulásban az evezőlapátot; de az nem érte már a vizet. A dái áldoát is aludt, álmában evezett.
- Ébredj! Ébredj! - sikoltott Mária. - Nézd, itt vagyunk már a vár előtt.
Hasztalan költögeté; az csak hajtotta az evezőt a levegőben, és vigyorgott hozzá. Elaludt már.
Csak maga volt egyedül ébren.
- Isten! Isten! Ne hagyj elaludnom! - kiálta a boldogtalan nő, s most már egyedül hajtotta a csónakot a vár felé. Ő nem aludt el; az ő ereje nem fogyott ki, hisz csak neki volt drágája, kedvese ott annak a lánggal égő várnak a sziklabörtönében: neki lehetetlen volt ébren nem maradni.
Az ő karjainak végerőfeszítésével sikamlott a csónak a holt városok felett: a Holt-tenger színén, a halál ege alatt két élő halottal előre! - Ah, ez a vár nagyon jól meg van védve.
A nap alkonyatra szállt már: a láthatárt érő izzó tányér visszfénye mint egy tűzbálvány feküdt végig a Holt-tengeren. Máriának úgy tetszett, mintha a pokol lángtavában evezne, az evezőcsapás tűzszikrákat szór a levegőbe. - Ekkor harangszó ütötte meg a füleit. Távolról jövő ringó kondulásai az estharangnak. Ez nem volt érzékcsalódás. A Mar-Sabai sziklakolostor harangjának kongása ez: az egyetlen harangé az egész Szentföldön, Jeruzsálem és a Holt-tenger között. Ez a kolostor ott emelkedik a Kidron kietlen bércszakadékai között, sziklába vágva, sziklából építve. Nem védik a benne lakók; nem is támadja meg őket senki. Nincsen semmijük. Egy pálmafából áll az egész kertjük. Kincseik halmaza egy mély sziklaörvénybe van temetve. Csupa szentek csontja. Odadobálják le az itt elhalt aszkéták holttetemeit. Jeruzsálemi Endre idejében a tízezredik hullát dobták le. Még most is folytatják: még most sem telt meg a mélység. Ez aszkétáknak a harangja hirdeté, hogy közel az isten.
Bizony közel is volt a szegény küzdő teremtéshez.
Mikor már végképp kifogyott az ereje, segítséget küldött neki az Isten. A Kidron-völgy patakja volt az. Ez ott szakad alá a Holt-tengerbe a sziklapartokról, s rohanó vize mint egy világos sáv látszik meg messzire a sós hullámegyetemben. Ez árnak a sodra kapta meg a csónakot, s ragadta közelebb a Mazada vár sziklái felé. Mária fickándozó halakat látott alant a vízben, amik visszaiparkodtak menekülni a halálos elemből az éltető folyamba. A lég is hűsebb volt itt.
Valami ösztönszerű ötlete jött. Felnyalábolta az alvó férfiakat, s egyiket a másik után kidobta a csónakból.
Ez jó ötlet volt. A csónak könnyebb lett: aztán meg az alvók is fölébredtek.
- Mash Allah! - kiáltá a dái áldoát, mikor a fejével felbukott a vízből. - Ez itten édesvíz.
- Igen, ez a Kidron patakja - mondá neki a fedái, nagyot nyelve az ajkáig érő vízből.
És Mária bámulva látta, hogy a kísértetarcok helyett igazi emberi fők buknak föl a vízből: természetes napbarnította színnel, a dái áldoát szakálla ismét szénfekete.
Ő maga is lehajolt a csónakból, s megmosta az arcát. Egészen újjászültnek érezte magát utána.
- Most már csak kormányozd a csónakot - mondá neki a fedái -, a folyam árja elviszi azt magától a vár alá. Ott van egy sziklaöböl; oda szoktak lejárni a várlakók fürödni: még ott is édes a víz; ott a csónakkal kiköthetsz. Mi ketten utánad úszunk. Lehet, hogy most is ott lubickolnak a szultán hölgyei: ha minket észrevennének, bizony megölnének; téged nem bántanak. Menj oda egyedül. Mi valamelyik barlangjában a sziklának elbújunk, s ott fogunk rád várni, amikor visszatérsz - ha ugyan visszatérsz.
A két férfi aztán a sziklapart felé kezdett úszni, Mária engedé a csónakot a vízáramlatban a vár felé sodortatni; melyhez a tengertől egy meredek lépcsősor vezetett föl, a sziklába vágva.
A fedái jól sejté. Amint az áramlat besodorta a csónakot egy kiálló sziklatömb mögé, mely mint egy kirúgó félbolt hajolt a víz fölé, sötét árnyékot vetve, éppen ott találta a szultán hölgyeit, azok már a fürdés után öltözködtek.
Nem volt előttük szokatlan tünemény, hogy a Kidron patak sodrában csónakkal jöjjön a vár felé egy asszony. Üzenetet csak ezen az úton lehetett idehozni, és csak nőszemélynek.
Máriának csak annyi ereje volt még, hogy a csónakját az öbölbe kormányozza, s az asszonynak felmutassa a magával hozott levelet és a gyógyszerekkel töltött hólyagos kulacsokat, de már beszélni nem tudott hozzá: eszmélete elhagyta.
Hogyan jutott fel a várba, arról nem tudott semmit.
Mikor felocsúdott, szövétnekvilágnál kíváncsi női arcoktól látta magát körülvéve. Azok között volt egy ráncos képű vén banya, aki a többinek parancsolni látszott.









Jókai Mór: Minden poklokon keresztül


Miért jó vaknak lenni?
Ez volt az az indus nő, aki Malek Adel szultán szemeinek gyógyszeréül a foglyok könnyeit találta ki. Kezében tartá a damaszkuszi szultán levelét. Ő olvasta el azt.
- Te Damaszkuszból jössz? - kérdezé Máriától, rideg, száraz hangon, szigorú tekintettel. - Mikor jöttél el onnan?
- Mikor a rózsák nyíltak.
- Most pedig már a szőlők asznak. Két évszak múlt közben. Mi volt az utolsó nagy esemény, amit Damaszkuszban láttál?
- Két templárius lovag pellengérre ítéltetése, kik a frankok császárját el akarták árulni Malek Kamel szultánnak.
- S te semmit sem tudsz arról, amik azóta történtek a világban?
- Semmit. Pusztákon bujdokolva, kergetve, üldözve jöttem idáig.
- Malek Kamel szultán azt írja az atyjának, hogy az ő kedvéért minden kívánságodat teljesítse.
- Nekem csak egy kívánságom van. Börtönben sínylő férjemet kiszabadítani.
- Azt is írja a damaszkuszi szultán, hogy te az egyiptomi csumát meg tudod gyógyítani, amiben Malek Kamel szultán szenved.
- Úgy van. Ezeket gyógyítottam meg vele.
- De a szultán szemére hályog is szállt. Azt is meg tudod-e orvosolni? Visszaadhatod-e a szeme világát is neki?
Az ezüstkulacsban Máriának az a szere állt, amit a torjai barlangban annyi életveszéllyel szedett össze, s ami a vajákos asszony állítása szerint még a vakságot is meggyógyítja, ha az szürke hályogtól ered.
Mária ezt felelte:
- Lehet, hogy még azt is meg tudom gyógyítani, de még senkin sem kísérlettem meg, s olyannal nem akarok kérkedni, amit bizonyosan nem tudok.
- Ennél a szavadnál megállapodjál! Azt megengedem, hogy a szultán kínzó fájdalmait elenyésztesd, de azt nem, hogy a látását visszaadd. Tudd meg az okát. Amióta te Damaszkuszt elhagytad, az egész világ egyet fordult a sarkában. Akkor még virult az a béke, amit Malek Kamel szultán szerzett az izlámhívők és a messiáshívők között. A német császár és Koradin meg Malinka Kornél kalifák mély barátságban éltek; magad is tanúja voltál e barátságnak. Azóta a német császár hazament a maga országába, más frank fejedelem jött helyébe, más keresztes hadakkal. Azok újra megindították a háborút keresztyének és szaracénok között. Megszállták Egyiptomot. Mizraim gyöngyét, Damiettet ostromolják. Malek Kamel nem tud erről semmit. Mi, akik őt itt e várban körülvesszük, hírmondót nem bocsátunk eléje. Mert ha megtudja azt, hogy a béke szét van szakítva, hogy a háború újra megindult: az az ő halála lesz. Én ismerem az ő lelkét. Tudom jól, hogy ezt túl nem éli. - Ha hírnök nem jöhet eléje e rossz hírrel, jönnek nap-naponta Kairóból, Damiettéből a postagalambok, amik ablakán zörgetnek. Én azokat elfogdosom, a hozott leveleket elolvasom. Mindenikben egy Hiób-hír van. És én azt olvasom fel belőlük a szultánnak, hogy a fia ünnepeket ül, és a keresztyének vezéreivel ajándékokat vált. Már most tudod, hogy miért nem szabad neked Szeif Eddin szemevilágát visszaadnod; még ha ilyen csodaerő volna is adva az ujjaidnak. Maradj a fájdalommegszüntetésnél. Ha jót akarsz magaddal, szavamat megfogadd.
Mária ígérte, hogy a parancshoz tartja magát.









Jókai Mór: Minden poklokon keresztül


A csodatét
Akkor azután elvezette őt az indusnő az öreg kalifához. Egy tömör oszlopokon nyugvó boltozat alatt hevert a szultán fekhelyén. A magas boltozat kerek ablakán át derengett alá csak némi világosság, idebenn mély homály volt. S ebben a félsötétségben hevert a puszta gyékényen a világ leghatalmasabb uralkodója, keresztyén fejedelmek diadalmas ellensége és szövetséges jó barátja, aki ha összeszorította a markát, a győzelem maradt benne, ha szétnyitotta, az áldás, békesség hullott ki belőle. Szürke, bő vászonköntös volt rajta, az fedte egész testét, a fejét sötétkék lepel takarta.
- Itt van a csodatevő nő, akit fiad küldött hozzád - monda az indus nő, Máriát odavezetve a kalifához.
- Hagyj vele magamra - suttogá a szultán. - Aztán inte a kezével Máriának, hogy jöjjön oda hozzá.
Mária odatérdepelt eléje.
A szultán kinyújtá bő zubbonyából hatalmas kezét, s végigjártatá az ujjai hegyét Máriának az arcvonásain, aztán csendes mormogó hangon mondá:
- Te vagy az a nő, akinek fiam kezét és szívét ajánlá, s ki azt elutasítád, hogy rab férjedhez hű maradhass. Valóban te vagy az. Ez a halánték, ez a kidomborodás a homlokon a nagy hűség és hitvesi szeretet tanújelei.
(A szultánnak kedvenc tudománya volt a koponyatan és arcisme.)
Azután a kezét tapogatta végig Máriának, abból is tudott következtetni.
- Valóban ez a kéz úgy van alkotva, hogy gyógyítani tudjon. Te visszaadtad a szemefényét a fiam fiának; vissza tudnád-e adni az apjának is?
Mária fölemelte Malek Adel arcáról a kék lepelt. A legtiszteletreméltóbb patriarchafő tűnt ki ez alól, amilyennek Ábrahámot, Élit képzeljük, vagy a vak Tóbist: jóság, igazság és erő minden arcvonásában.
Amint a gyenge külső fény érinté a szultán szemeit, felszisszent.
- Hát fáj a szemednek a világosság, akkor az nincs megvakulva.
- S te vissza tudnád nekem adni a szemem világát?
- Istennél a hatalom.
- Jól mondád, őnála van. Kérd kölcsön.
Mária a jóságos arc láttára elfeledé, hogy mit ígért az indus nőnek, hogy a vakság ellen nem gyógyítja a szultánt, hanem csak a szemgyulladás ellen. Mindent mernie kellett, mert mindene kockára volt téve. Most kell kiderülni, hogy az ördög szerzette-e ezt az írt, amit ő csodaképpen gyűjtött össze a torjai kénbarlangban, vagy az istenség?
Először a szemgyulladást kellett megorvosolni. Arra elég jó volt a kék színű nedv is. A szultán az első éjjel visszanyerte rég elvesztett csendes álmait, s felébredéskor áldotta a kezet, mely szemeit így le tudta zárni. - Hátha még fel is tudná nyitni?
Harmadnap már nem bántották a szúró fájdalmak felébredésekor; ha fény érte a szemeit, már nem irtózott a világosságtól. Negyednap már epedett utána. Ötödnap már azt susogta: ,,Óh, mint fáj nekem ez a sötétség!"
Mária elszánta magát a válságos kísérlettételre. A kénbarlang izzadta nedvbe gyolcsot áztatott, s azzal köté be a szultán szemeit. És azután folyvást nedvesíté azt a kötőléket, éjjelt-nappalt ott töltve a beteg szultán odújában. Eleinte csípte, égette ez a szemgolyókat, azután pedig hűsíté. Negyednap óvatosan lebontá a szultán arcáról a borítékot.
- Látok! - kiálta fel Malek Adel szultán. S mint az új életre támadt, szökött fel fekhelyéből. - Allah akbár! Visszanyertem a szemem világát!
S első dolga volt leborulni arccal a földre, s hálákat adni Istennek, aki ezt a csodát meg hagyta történni. Újra megnyílt szemeinek legelső könnycseppje a Mindenhatónak hozott áldozat volt. Azután lassanként, óvakodva emelkedék föl; mintha félne, hogy újra elveszíti a visszanyert drága kincset, s tétovázva tekinte szét, egyenként rámutogatva a körüle álló alakokra. Hölgyei vették körül.
- Te vagy itt Szüdeli! Te Shekerpára! Te Sems unnahár! Te Aldzsalisz! Te pedig a csodatevő keresztyén nő! S az ott a falon a kardom! A meztelen kardom! Névtársam ,,a Szeif Eddin".[1] Milyen régen láttam! Óh, mi drága jó a világosság! Adjatok több világosságot!
- Ne még! - szólt Mária. - Légy türelemmel, padisah! Szemeidnek lassan kell hozzászokni az erősebb fényhez. Maradj még néhány napig itten. Az erős fény neked még tiltva van!
- Óh, ne tarts tovább ebben a börtönben. Mert börtön a sötétség.
Máriának szemébe szökött a könny.
- Óh, padisah! Hát az én férjem milyen régen szenvedi már ezt a sötétséget!
- Való! És énmiattam szenvedi, rabtársaival együtt. Vége legyen a kínjainak ez örömórától kezdve. Nincs szüksége az én szemeimnek az ő könnyeire többé. Adjátok neki oda férjét, vezessétek őt hozzá. Amennyi aranyat elbírnak ők ketten, annyit adjatok nekik a kincstáramból. Én parancsolám. Béke veled. Áldásom kísérjen minden utaidon.
Mária megcsókolá a padisah kezét, az pedig saját gyémántgyűrűjét húzta az asszony ujjára.
- Talizmán ez, ahol csak jársz Szírián, Palesztinán vagy Egyiptomon keresztül, akinek e gyűrűt megmutatod, leborul előtted, s azt kérdi: ,,Mit parancsolsz?"
Mária az indusnő felé nyújtá ki a kezét a talizmán gyűrűvel.
A vajákos nő keresztbe tette mellén a két karját, s azt mondá: ,,Mit parancsolsz?"
- Vezess az uramhoz!
Az indusnő meghajtá fejét, s arca elé húzta a fátyolát: ,,Menjünk".
Máriának drága volt minden pillanat, hogy bálványozott férjét újra láthassa.
Mikor a szultán homályos szobájából kiléptek, az indus nő megállítá egy szóra.
- Te nem tartád meg az ígéretedet, hogy a szultánt csak a szemfájástól szabadítod meg, de nem a vakságtól is. Többet tettél, mint kívánva volt, s azzal rosszat tettél. Megölted a szultánt. Mármost lásd, hogy mit tégy. Ha szavad megtartád, én is minden hűséget érezteték lesz veled. Magadat, uradat bizony jó oltalommal tovaszállítalak, míg biztos helyre jutsz. Így keress magadnál tanácsot, ahol eddig kerested. Kezedbe adom ezt a négy kulcsot. Az egyik uradnak a börtönét nyitja fel, a másik a békói lakatját, a harmadik a föld alatti folyosón levő kincstár ajtaját nyitja fel, ahol az arannyal telt erszényekre találsz, a negyedik a folyosó világos végét elzáró rácsajtó tárja ki, azon keresztül aztán kijutsz arra a sziklalépcsőre, mely a tengeröbölhöz levezet, a csónakod most is ott van. Többet nem mondok, nem is adok, nem is teszek. Te olyan jót tettél, amit én nem kértem tőled - én olyan jót nem teszek veled, amit nem kértél tőlem.
Mária nem évődött a rejtélyes mondás jelentésén, hanem sietve rohant a kezébe adott kulcsokkal a föld alatti folyosóra, mely a távol látszó rácsajtón keresztül kapott gyér világosságot.

[1] A hit kardja.









Jókai Mór: Minden poklokon keresztül


A síró foglyok börtöne
Más sziklába vágott folyosókon hideg szokott lenni, ebben fojtó meleg volt. Itt a déli nap süti a sziklaoldalt. Át van az fűlve, mint a sütők műhelye.
Csak két, egymással szemközt levő alacsony vasajtó szakítá félbe a folyosót. Máriának nem volt megmondva, hogy melyik a börtön, melyik a kincstár, választhatott találomra.
Az első ajtó, amit kinyitott, a kincstárba vezetett. Egyiptomi öröklámpa égett a közepén. Annak a fényénél mesés kincshalmaz ragyogott Mária elé. Otthagyta, nem ezt kereste.
Visszafordult, a másik ajtót kinyitni. Azon belül sötétség volt, amibe alig bírt derengést vetni a folyosóról beszüremlő vak világosság. Az volt a börtön: alacsony, széles, félkerekre vágott büdű, amilyen a domború szikla kívülről.
Felállva nem lehetett a büdűbe lépni; hanem csak meggörnyedten.
Valami rémséges kísérteties zűrhang fogadta a belépő asszonyt. Mintha halottak sírnának fel sírbolti fülkéikből: tehetetlen, koporsóba zárt halottak. - Azok voltak. - Körös-körül szűk fülkék voltak vágva a sziklába, azokban ültek, kezeiknél fogva vaspántokkal a falhoz kapcsolva emberi alakok - férfiak. Azoknak a sírása hangzott. A folytonos hőség, ami tagjaikat az áthevült sziklaodúban szikkasztá, kényszeríté őket arra, hogy sírjanak. A könnyeiket gyógynedvül gyűjtötték, a szemeik alá üvegcsék voltak kötve; abba hullották a cseppek. A legdrágább balzsam, amit valaha keleti satrápa mosdószerül használt.
Mária nem látott a sötétben. Sorra járta a fülkéket, és e nevet suttogá: ,,Lebée László".
Választ csak egy istenkáromló szó vagy egy döhös fogcsikorgatás adott. Volt, aki ordított és a vaspántjait tépte; a másik csak nyögött lázasan. A magával hozott lakat kulcsát sorba próbálta a vaspántok zárain; tízen, tizenötön végigment; egybe sem talált az: egyszer aztán benn az odú legmélyén akadt egy lakatra, amelyikbe a kulcs bevált.
- Te vagy-e itt, Lebée László? - suttogá.
Valami őrjöngő kacagás felelt a szavára vissza.
Mária felnyitá a pántok zárait, s arra egy félmeztelen alak omlott a lábaihoz, görcsösen belekapaszkodva két kezével az öltönyébe. Mária kénytelen volt őt kihurcolni magával az élők sírboltjából.









Jókai Mór: Minden poklokon keresztül


A rettentő viszontlátás a férj és a nő között
Hogy ismerhetett rá? A hajdani délceg daliás alakra, ebben a csontvázzá aszott kísértetben? Minő rémületes kifejezés ez eltorzult vonásokban az állati elbutulásnak! Minő őrjöngő tekintet e kőmerev és mégis tűztől égő szemekben! És az a vigyorgó fájdalom az ajkakon. Mindenki elfutott volna tőle, ha az útfélen találja, mind azok az asszonyok; akik valaha hízelgő szavaira mosolygással feleltek: csak Mária ölelte, csókolta, és beszélt hozzá biztató szavakat: ,,Én édesem; én szerelmes uram!" - Nem is felelt az rá, talán nem hallotta? Talán nem értette? Talán elfeledett beszélni?
Ki innen, ebből a kínok hazájából! - ott volt a szultán kincstára szemben, tárva-nyitva az ajtó; annyi kincs az övé belőle; amennyit két ember elbír. De ő csak egy kincset bírt magával vinni: azt a másik embert. Felvette ölébe, úgy vitte magával végig az egész hosszú folyosón, odáig, ahol annak a bejáratát egy vas rácsajtó elzárja. Ott letette a kincsét a földre, s elővette a negyedik kulcsot, hogy a rácsajtót kinyissa.
Akkor egy új rémület dermeszté meg idegeit. A kulcs zörgésére a zárt udvarból egy hatalmas hím oroszlán jött elő. Ez volt a börtönök őre.
A megvesztegethetetlen; a lerimánkodhatatlan. Fenyegető mormogással közeledett a vasrács felé, rettentő orcáját a halálra rémült nő felé emelve. Minden idege elzsibbadt a nőnek erre a látványra. A fenevadak szultánja iszonyút csapott a vasajtóra, s kegyetlen ordításával végigdörgé a sziklafolyosót.
Erre az ordításra a nyomorult vázalak felriadt, s sírni kezdett, mint egy gyáva gyermek.
Óh, minő rémkép! Azt a daliát, aki a harcokban elöl járt, a halállal játszva küzdött, így látni, a földön összekuporodva, s a felesége köntösébe rejtőzködve! E látásra Máriának az idegein valami rettentő indulat hevült át; mintha a férfi ereiből elfutott bátorság az ő vércseppjeit szállta volna meg. A düh, az elkeseredés váltá fel szívében a mártírok szenvedő nyugalmát. Az volt az eszében, hogy visszarohan a szultánhoz, akinek ő a szeme világát adta vissza, s aki jutalmul ily csalárd utat enged a szabadulásra. ,,Menj uraddal együtt, ha az oroszlán elbocsát!" Egy késdöfést ő is megérdemel! - Készen volt már asszonyi alakban a dái áldoát, akinek Horus szánta őt. A hegyek urának bölcse előre tudta azt, kiszámította, mint a mérgezők a halálméreg hatását, hogy amikor az asszony így fogja megtalálni a keresett férjét, akkor ilyen düh fogja szívében a vért felforralni, akkor a legelső késsel, amit kezébe kaphat, megöli a szultánt.
Bizony meg is tette volna. - Hanem az a földön fetrengő nyomorult alak nem ereszté. Az átkarolta a térdeit, és nem engedte őt továbbmenni. Az érthetetlen szavakat makogott, amikből egyszer ez a szó vált ki érthetően: ,,Isten!"
Ez a szó eszére téríté Máriát. Nehéz szorongattatásában elkezdé énekelni a zsoltárt: ,,Óh, uram, én segedelmemre állj elő! Ellenségeimet kergesd el!"
A fenevad az énekszóra elhallgatott.
Mária tovább zengé a zsoltárt: ,,Mondjad azt az én lelkemnek: tégedet én megsegítlek!"
Ekkor úgy tetszék neki, mintha a zsoltár végszavait onnan kívülről egy mély zúgó férfihang visszhangként ismételné: ,,Tégedet én megsegítelek!"
Az oroszlán erre a hangra rögtön felkapta a fejét, s odafordítá, ahonnan a férfihang jött. A következő percben aztán nagyot ordítva szökött fel a magasba, s aztán lecsapta magát a földre, a pofáját a sziklához dörzsölve, s oroszlánhoz nem illő sírással hentergett alá, s fel az udvaron, míg Mária előtt a rácson kívül a dái áldoát alakja jelent meg.
- Isten küldött tégedet e pillanatban, atyám - rebegé Mária.
- Ő is küldött, de magam is jöttem. Nyisd fel gyorsan az ajtót, míg az oroszlán szeme közé fútt porommal vesződik.
Mária felnyitá a rácsajtót, s a lábainál görnyedő nyomorult alakra mutatott.
- Nézd! Mi lett belőle? Ez az én drágám!
Horus hirtelen vállára kapta Mária férjét, s aztán sietve kirohant vele az udvar kapuján, mely a sziklalépcsőzetre nyílt.
Mária, amint a kapun kívül volt, ahol senki és semmi nem üldözte többé, térdre esett.
- Most ne imádkozz! - dörmögé a dái áldoát. - A másik kapun még eléd kerülhetnek. Siessünk a csónakhoz jutni!
Azzal futottak le a szédítő meredeken.
Mikor a tengeröbölhöz értek, ott Mária legelőbb is az elnyomorodott férjét akarta a Kidron édes vizében megmosdatni.
- Siessünk! Siessünk! - szorgalmazá őt a dái áldoát, odadobva válláról a tehetetlen emberalakot a csónak fenekébe. - Húzd fel a vitorlát! - kiáltá a csónakban ülő fedáira. - Szelünk van. Repüljünk.
S Máriát is siettetve erőltető be a csónakba.
- Itt a szél! Repüljünk.
Nem szél volt az, ami ott jött, hanem vihar. A Libanon hegyei közül alárohanó fergeteg, amilyenben Istennel járó lélek tengerre nem bízza magát.
Mária bámulattal és rettegéssel nézett reá.
- Hiszen te elvégezted, amiért idehoztalak - mondá neki Horus.
- Valóban el. A férjemet kiszabadítottam.
- És Malek Adel szultánt megölted.
Mária még jobban elbámult, s a fejét rázta értetlenül.
- Szót se róla. Akárhogy ölted meg, tied a dicsőség. Első dái áldoát lettél azok közül, akik asszonynak születtek. Nézz vissza a várra. Látod a toronyormán azt a sárga zászlót? Ez azt hirdeti, hogy Malek Adel szultán meghalt. Meghalt abban az órában, amelyben egy szerelmes asszony az ő agyonkínzott férjét a szultán börtönében megtalálta. A többit, hogyan történt, csak az Isten tudja. Meg volt jósolva Malek Adelnak, hogy őt egy galamb fogja megölni. Repülj, galamb, repülj!









Jókai Mór: Minden poklokon keresztül


Hogyan ölte meg a szultánt a galamb?
Malek Adel, amint elbocsátá Máriát, úgy tett, mint az elkényeztetett gyermekek szoktak tenni: Amint az orvos eltávozik, jólesik megszegni a rendeleteit. Mária megtiltá neki, hogy a teljes világosságra kimenjen.
Az ilyen hatalmas úr pedig nem hagy magának parancsolni. Átment a szomszéd terembe, melynek egy ablaka a tengerre nyílt. Az az ablak zöld redőnnyel volt elzárva, melynek sűrű rácsozata között a szabadba lehetett kitekinteni. - Ő már évszakokon keresztül nem látta a világot: a tengert, az isten egét. Ki parancsolhatta volna meg neki, hogy akkor is behunyja a szemeit, amikor már lát?
Az ég egyik oldala sötét volt, közelgett a vihar. Ezen a sötétkék alapon egy fehér pontot vett észre a szultán. Az a fehér pont sebesebben tudott repülni, mint a zivatar.
- Ah, ott jön az én postagalambom.
Koradin szultán mindennap küldött egy galambpostát az atyjához Kairóból.
A galamb hozta levelekben mindennap meg volt írva, mennyire haladtak a keresztyének Damiette ostromával. Hányszor verték vissza a rohamot a szaracénok. Hogy jöttek hajókon úszó tornyokkal a bástyatorony ostromára. Hogy dűlt meg a bevehetetlen erősség.
Hanem az indus nő mindezek helyett csupa békehíreket olvasott fel a vak szultán előtt. Malek Adel még folyvást azt hitte, hogy az általa megkötött béke a keresztények és szaracénok között most válik aranykalásszá. Pedig már akkor fél éve múlt, hogy a halál kaszája aratta a rendet Egyiptomban. Ő ezt nem is sejté.
A postagalamb jött sebesen repülve, s megszállt az ismerős ablakon. Ezúttal Malek Adel maga vette őt a kezébe:
A levél vékony papiruszhártyán írottan a kormánytollainak egyikére volt göngyölve.
Malek Adel kibontá a papiruszt, s ezt találta ráírva:
,,Nem küldtél segélyt. Damiettet elfoglalták ostrommal a keresztyének. Vitéz seregem leölve. Fiad, Koradin."
Mikor ezt a levelet elolvasta Malek Adel: egyszerre mind a két kezével a szívéhez kapott, kíntorzult arcát az ég felé emelte, s azzal végigbukott a szőnyegen. Nagy szíve nem bírta meg ezt a csapást: megszakadt bele.[1]
És így csakugyan egy galamb ölte meg. Csakugyan Máriának a keze ölte meg, aki látását visszaadá. Csakugyan rátalált az ítéletosztó gyilokkal a Hegyek vénje az elítélt kalifára még a Holt-tengerbe rejtett sziklavárában is!

[1] Malek Adel, qui s'était rendu si redoutable aux chrétiens... avant sa mort, il avait appris la victoire, que les croisés venaint de remporter devant Damiette; les chrétiens ne manquèrent pas de dire qui'l avait succombé au desespoir et qui'l emportait avec lui au tombeau la puissance et la gloire de musulmans. Les auteurs musulmans font le même aveu. - Histoire des croisades M. Michaud. Livre XII.









Jókai Mór: Minden poklokon keresztül


Menekülés a viharban
A zivatar megérkezett: az egész ég elfeketült. S e sötét ég alatt maga a Holt-tenger, mint egy világító sivatag, úgy rémledezett fel. Maga az orkán sem tudja ezt a nehéz olvadt sótömeget úgy hegyekké torlasztani, mint az élő tengert, ez még a zivatarkorbácsa alatt is halott marad, csupán éles barázdák húzódnak rajta végig, amik foszforfényben világítanak fel a lomha alant járó felhők szegélyeire. A széltől megkapott vitorlás csónak úgy szökell, nem úszik, egy habgerincről a másikra, érchangú csattogással. Benne fehér alakok ülnek, sápadtan világító arccal, démonokhoz, elkárhozottakhoz hasonlók.
De jó a viharral utazni a Holt-tengeren keresztül. Ennek a haragja sokkal jobb, mint azé a másik fölséges úré, a napé. Üt, ver, paskol, összezúzással fenyeget, de röpít, nem lankaszt. Amely utat a sziklavárig egész naphosszat jártak meg evezve, ugyanazt a vakmerők széltől hajtva megfutották három óra alatt. A csónakot ott dobta ki a Holt-tenger a sósbuckák között, amiket ilyenkor messzire eláraszt a medréből kitolt tenger.
Itt azután a két férfi evezőlapátokra fekteté a jártányi erővel nem bíró Lebée Lászlót, s úgy vitte őt tova a Jordán zuhatagáig, hol egy halász kunyhójában mindnyájan menedéket találtak.
Mária gondos ápolása mellett lassanként erőhöz tért ismét Lebée László. Hetekig tartott, amíg e menedéken ismét visszanyerte az öt érzékének a használatát.
Mikor újra megtanult beszélni, vége-hossza nem volt a panaszkodásnak: hogy miket szenvedett. Mária csak hallgatta hűségesen, és maga egy szót sem mondott abból, hogy hány poklon tört addig keresztül, amíg a férjét feltalálta. Ne búsítsa vele!
Azalatt, míg Lebée László a halászkunyhóban erőhöz jött, Horus maga is ott volt a közelében; az ifjú fedáit elküldte a Karmel hegyen lakó karmelita lovagokhoz azzal az üzenettel: hogy egy keresztyén lovag itt fekszik fogságból kiszabadultan, küldjenek érette fegyveres kíséretet.
Hetek múltak bele, amíg a karmeliták küldöttei a fedái kalauzolása mellett rátaláltak a keresztyén menekültekre. Már akkor Lebée László annyira volt, hogy képes volt lóra ülni.
Itt azután Mária búcsút vett a dái áldoáttól.
- Én semmit sem tettem - mondá Horus -, csupán csak az én uramnak, a Sheik-Aldzsebalnak, a Hegyek vénjének parancsolatját hajtám végre. Hanem te: te dicsőséges asszony voltál. És bizonyára mondom néked, Lebée László, írd fel ezt magadnak a szíved hártyájára, hogy mindazon szent nevek között, akik talik írással vannak a ti kalendáriumotokban sorba feljegyezve: egy asszony sem érdemelte meg jobban a feje körül a glóriát, mint a te asszonyod. Becsüld meg. Béke legyen veletek.
S azzal saját ujjai hegyét megcsókolva, áhítatteljesen érinté azokat Mária kezéhez. Ez volt a búcsúüdvözlete hozzá.









Jókai Mór: Minden poklokon keresztül


Az utolsó pokol, a legrosszabb pokol
A Karmel hegyi zárdában kiheverve viszontagságait, mihelyt útra képes lett; hajóra szállt Lebée László a feleségével. - Még ez a késlekedés is javára vált; mert ha rögtön útra kel, a hazájukba visszasiető frízekkel: ő is tengerbe vész azokkal együtt, akiknek a pápa átka fejükre zúdítá a zivatart, amért a harcot a hitetlenek ellen a damiettei győzelem után abbahagyták. Lebée László velencei hajóval tért vissza Spalatóba; semmi baja sem történt az úton. Onnan azután Dalmácián és a Szerémségen keresztül szerencsésen hazavergődtek Erdélybe.
A második esztendeje volt már annak, hogy Mária útra kelt az öreg Bálint szolgájával. Sűrű nagy esztendők! Ha visszagondol rajtuk az ember, századnak is beválik egy.
Volt nagy öröm odahaza, mikor együtt hazaérkezének! A nép apraja-nagyja sietett a hazatérteket üdvözölni. Mária nem is ütközött meg rajta, hogy még az Anna öccse is egész elragadtatással borul az ő Lászlója nyakába, s nem bánik fukaron a csókjaival. Hiszen jó rokonok! Aztán neki nincsen már férje: nincs, akit csókoljon.
Csak még a jó öreg Bálint is itt volna! Hogy megmondhatná neki: ,,Lásd, keresztültörtem minden poklokon őérte: vissza is szereztem! Most már itthon vagyok, a paradicsomban. Hát mit beszéltél, hogy még egy pokol vár azután reám; de hogy hol és mikor: már azt nem mondtad meg."
Hát bizony a jó öreg Bálint, ha élne, sem mondaná azt meg. De volt ott a háznál egy más igazmondó cseléd, aki egyszer Máriának mondott igazságot. Az a tükör.
Rég ideje volt már, hogy tükörbe nem látott: most, midőn hosszú idő múltán újra belepillantott, elrettent magától. Szépsége odavolt. Az idők viszontagságai, a homokpuszták, a sziklasivatagok, a Holt-tenger, a porfellegek, az éjszakai viharok s az a sok lelki szenvedés évtizedek rontó nyomait hagyták hátra rajta.
,,Nem vagyok szép!" - mondá a tükörből a képmás. S ez az egy szó már a kulcs a pokol kapujához.
Hasztalan kényszeríté magát nyájaskodásra a férj neje mellett; minden mosolygásán keresztül csak úgy sugárzott róla a hidegség.
Vajon kire gondol vissza? Ki van a szívében? - évődék magában Mária. Tán a szép szultána, akit Malek Kamel háreméből elszöktetett, s aki miatt a forró sziklákhoz lett láncolva?
Egy-egy észrevétlenül elrebbent sóhajtás untalan elárulá, hogy a lelke valahol másutt jár. - Ha még annak is utána tudna menni! Ha még azt is ki tudná szabadítani bilincseiből. Ha azt is visszahozhatná!
Kérdezte eleget; de nem vallotta meg. Csak azt mondta mindig, hogy a kiállt sok szenvedés tette ily komorrá.
Utoljára azt a gondolatot sugallta valami Máriának, hogy az öccsét, Annát kérje fel: ,,Beszélj te Lászlóval; tán neked megmondja: mi nyomja a szívét."
Anna megígérte, hogy majd négyszemközé fogja, s kiveszi belőle a titkát szép szerével.
Mária azonban elrejté magát egy fülkében, mikor Anna és László összejöttek, s kihallgatá, hogy mit beszélnek.
- Vallja meg kegyelmed, édes László süvem, miért oly búsongó? Mi bántja a szívét?
- Megvallom, ha kérded édes ángyom, Anna; az bántja a szívem, hogy te nem lehetsz az enyém.
Anna megrettent nagyon.
- Jaj, ne mondjon ki ily szót kegyelmed! Hisz ez isten ellen való vétek.
- Tudom én azt nagyon! Isten ellen és az ő szentei ellen való vétek, s valamennyi szentei közt a legimádásra méltóbb, a feleségem ellen. Bizony imádom is: el tudnék előtte naphosszat térdelni, s könnyeimmel áztatni kezeit. De szeretni nem tudom. Sohasem szerettem. Nincs nálánál jobb asszony a világon. Te vagy az én bűnöm, akiért elkárhoztam. Miattad már annyit vétettem a földön, hogy nincs elég purgatórium, ami azt letisztítsa rólam. Tudd meg, hogy szegény uradat, a jó Brüniszkáldot én vittem a halálos veszedelembe: mert azért kellett székelyeknek és szászoknak a százszor megátkozott Palesztinába menni, mivel Lebée László szerelmes volt az ángyába. A te uradnak a vére az én fejemre szállt, s akárhol járok-kelek a világon, az ítélet kötelét hordom a nyakamon, s amikor utánad járok, tüzes parázsokon járok: de mégsem tehetek másképp.
- Hallgasson kegyelmed! Az Isten legyen irgalmas, kegyelmes mind a kettőnknek...
Máriának ezt mind hallani kellett.
Ah, most már megtudta, mit értett az öreg szolga a legkínteljesebb pokol alatt: ez az!
Sohasem volt szeretve - és nem lesz szeretve soha.
Tűz, jég, vihar, földindulás; rablánc, éhség, kínhalál, rémekkel teljes ég mind, mind gyermektréfa ehhez a nagy fájdalomhoz képest.
Mária egyik kezét a szívére, a másikat az ajkára szorítá - vagy az egyik, vagy a másik ki ne törjön fájdalmában.
De már, akár babona, akár nem: azt hiszik sokan, hogy mikor valaki haldoklik, üveg pattan, bútor roppan - annak a rejteknek a gyertyánfa táblázata, ahol Mária hallgatózott, egyszerre nagy roppanással végighasadt.
A szívbe visszafojtott fájdalom hasítja-e meg azt a deszkát?
A szellemek láthatatlan kezének van-e az az ereje, ami az élő testnek nincsen?
A csattanás hangjától felriadt a suttogó pár. Anna ,,Jézus Mária!" kiáltással taszítá el magától Lebée Lászlót, és elfutott abból a szobából.
Lebée László pedig térdre rogyva csúszott-mászott ahhoz a rejtekhez, ahol Mária hallgatózott.
Azon a keménydeszkán, a Boldogságos Szűz alakja volt festve, iromba mázolással, megfeketülve már a régiségtől.
Ez a kép hasadt végtől végig ketté.
Lebée László az égő homlokával, s az összekulcsolt kezeivel veté magát oda e kép lábaihoz.
- Óh, irgalmas Szent Szűz! Ne tégy rajtam ítéletet! - könyörge hozzá, töredező szóval. - Nem takarhatom el előled a szívemet; mert te keresztüllátsz rajta. Látod mi ég benne? Poklok gyehennája! Nem tudok tőle megszabadulni. Bennem ég, és én benne égek. Tengereken át hurcoltam magammal; azok el nem olták. Pusztákon átvittem, el nem maradtak tőlem! Irgalmazz! Segíts meg!









Jókai Mór: Minden poklokon keresztül


A szent szerelme a bűnös iránt
S a kettéhasadt kép azt súgá: ,,Kelj fel: megsegítlek!" Amint a férj eltávozott, Mária előjött a rejtekéből. Ő vette át a bűnös könyörgését, amit az a Szent Szűzhöz küldött.
Nem gondolt többé arra, hogy ő a szerető hitvestárs; nem arra, hogy megcsalt feleség.
Égető vágyai, haragos gerjedelme elnémultak, elpihentek. Annak a szentnek a helyében érezte magát, aki előtt imádkoztak.
Végiggondolt azon az egész során az eseményeknek, amiket két év alatt végigszenvedett. Olyan volt az, mint egy olvasónak a sorba fűzött gyöngyszemei. Az elválás keserve, a távollét félelmei, a visszatérő vészhír, a nehéz elhatározás a veszedelmes útra; az út rémei; kőszikla, sivatag, vihar, Holt-tenger alakban, fenevad, vérivó pogány és hízelgő király élő személyében; a csábító paradicsom kísértetálmai: mind átvonultak még egyszer a lelke előtt. Miért tette ezt? Miért szenvedte ezt? Egy emberért, akit oly nagyon szeretett. És most már tudja, hogy az nem szereti őt; sohasem szerette. Másért ég: a szebbik testvérért, akinek a hitves urát elvitte magával oda, ahonnan vissza nem tért. Miért kell ennek így lenni?
Nem pörölt Istennel.
Nem kérdezte, miért kell ,,egy" embernek ennyit szenvedni az életben? S ennyi szenvedésért, ennyi áldozatért, jutalom helyett mért kell ez elviselhetetlen büntetést nyernie? Annak a tudását, hogy nem bírja megvenni ennyi kincs áron sem a férje szerelmét. Tudta már; hogy az ő koronája a túlvilágon van.
Nem magáért sírt már. Hanem azért, akit még most is szeret. De akitől láttatni nem akar soha többé.
Most már értetté e jeges komorságot az arcán. E jéghegyen belül halálos lángok vannak elfojtva.
Bizonyosan a testvér is szereti őt.
S ebben a tiltott szerelemben el fognak kárhozni itt és a másvilágon.
Ki áll az útjukban?
Egyedül ő.
Jó volna meghalni! Ha azt könnyen adnák.
De az ő élete nagyon jól meg van védve.
Keresztülhordta azt egész nemzetek sírjain, ahol ezernyi hősök csontjai fedik a völgyeket. Őt nem ölé meg az a hatalmas szellem, aki a vasembereket seregszámra gyilkolta.
S még sokáig élhet; hisz a halál nem keresi azt fel, aki hívogatja: a kereső elől fut.
És amilyen hosszú lesz az élet, nap nap után mindig lássa maga előtt azt a két szenvedő arcot, akiknek minden pillantása azt mondja neki:
,,Ha te nem volnál többé!"
Talán egy rossz órában, amikor a föld alattiak hatalma elmérgesedik az emberi lelkeken: még képesek lesznek arra, hogy szenvedélyükben a legátkozottabb bűnre fogjanak kezet: s megölik azt, aki kettőjük között áll.
Ne kárhozzanak el! Ne szenvedjenek tovább!









Jókai Mór: Minden poklokon keresztül


Az eltűnt hitves
Mária ezen a napon eltűnt a várkastélyból, hogy senki sem tudta, merre távozott el.
Keresték erdőn, mezőn, kérdezősködtek fűtől-fától utána; sehol sem akadtak a nyomába.
Nénjének eltűnése Annát rémületbe ejté.
Ő is azonnal ehagyta a várat, s Kőhalomra menekült, a férje, Brüniszkáld várába. Lebée Lászlónak azt üzente, hogy ne is kísértgesse eléje kerülni, amíg Máriára rá nem talált.
Lebée László a saját bűne által lett megverve.
Úgy járt, mint Tantulusz: elfutott ajkától a hullám, mikor már benne úszott.
Minden szenvedésnek van egy enyhítő írja: az égiekhez fohászkodás - de kihez imádkozzék ez, aki azért szenved, hogy bűnös szenvedélyét ki nem elégítheti. Mely istent keresse ezzel a bajával? Mit mondjon előtte?
Könnyűvérű volt teljes életében. Asszonyok dolgában mindent biztosnak tartott, ami gyönyörre vezet. Még Gertrud királyné udvaránál így tanulta azt. A ,,Minnebíróságok" törvényei azt diktálták úrnak és úrnőnek. - Palesztinában még azt a kis hitét is elvesztette; ami akarata ellen utánament, mint az árnyék. - Könnyű az embernek elfordulni az árnyékától. - A ptolómaisi orgiákban megtanulta az istent gúnyolni, a damaszkuszi szultánpalotában az istent megtagadni, a bar-lut-i sziklatömlöcben az istent megátkozni! Mi van még hátra? Az istent megcsalni?
Önmagát csalta meg. Önbűne jött; hogy felfalja, mint a nagyra nevelt sárkánykölyök, mikor anyányira megnő.
Mikor a Szentföldre elindult: bűnbocsánatot kapott az eddig elkövetett s még elkövetendő bűneiért is. A Szentföldön háromszor hallotta ez indulgentiát kihirdettetni. Kevéllyé lett tőle. Ha van is Isten: az az ő bűneit kitörülte az örök számadások könyvéből.
Most azután érezte, hogy már a földön is van büntetés; amit nem engedhetnek el a főpapok, koronás fejedelmek.









Jókai Mór: Minden poklokon keresztül


A bűnbánat napjai
Megalázta magát, hogy felkeresse a jámbor apátúrt, aki az atyái által alapított kolostorban lakott, és meggyónjon előtte.
Évek óta nem tette azt. Szükségtelen volt.
Az egyház férfia végighallgatta a férj töredelmes vallomásait.
- Tebenned a legmakacsabb ördög lakik, édes fiam - mondá a gyónás végeztével. - Bűneid a fejeden túlcsapnak. - De mindezektől megszabadulhatsz, ha igaz bűnbánást cselekszel.
- Szánom, bánom.
- Nem elég szóval mondani, tenned is kell. Vesd le e hivalkodó cifra gúnyát, ölts helyébe daróccsuhát: hagyd el fényes kastélyodat; vond el magad a dobzódás asztalaitól: keresd fel a remetebarlangot a Bükkös-Boldogasszony kolostor alatt a mély rengetegben, s ott a hideg fekhelyeken tölts napokat; éjszakákat imádkozva; testedet sanyargatva. Ne élj mással, mint ami gyümölcsöt erdők, mezők adnak, vagy irgalmas hű lelkek helyedbe hordanak, s bizony megszabadulsz a te ördögödtől, akinek neve Asmódi, a házastársak ördöge. Ha majd azután azt érzed; hogy végképp megszabadultál tőle; ha lelked előtt nem táncolnak többé azok a kísértő alakok, amikkel az ördög kápráztatja a halandók szemeit; ha egészen tisztának, meggyógyultnak érzed magadat, akkor jöjj fel hozzám ismét - de előbb ne; mert ha a kísértetnek ellent nem tudsz állni, örökre visszaesel a kárhozatba: amiről tudod már, hogy ezen a földön elkezdődik, halálig el nem hagy, azontúl is megtart. Most járj békével!
Lebée László felvette magára a vezeklést, amit az apátúr rászabott, s negyven napig sanyargatta magát a remete barlangjában. Eleinte sűrűn ostromolták a csábító kísértetek, éjjel-nappal incselkedve rajta, hogy megejthessék - meg tudta oltalmazni a lelkét. Válogatott kínzásokat talált ki a testének, hogy a gyönyör álmait elűzze lelkéről, s böjtöléssel csigázta el erős életét.









Jókai Mór: Minden poklokon keresztül


Az alamizsnakenyérkék
E nagy vezeklésnek mindennapi tanúja volt egy öreg anyóka, aki reggelenként előjött az erdőkből, ajkig, szemig beburkolva rongyos keszkenőkbe: az hozott a vezeklőnek naponként egy olyan páros kenyérkét, milyennel Illés hollóját szokták képekben ábrázolni.
Annak a páros kenyérkének felét mindig elfogyasztá a vezeklő, felét félretette.
Az anyóka nem kérdezte tőle, hogy mire gyűjtögeti azt a sok apró félcipót, csak odább bicegett kétrét görnyedt, botra támaszkodó bicegő alakjával.
A vezeklő arccal a kőszikla felé fordult, mikor közeledő lépéseket hallott. Nem akart embert látni, s nem akarta, hogy emberek lássák.
Nem találhatta ki, hogy az a mindennapi látogató - az ő hűséges felesége, Mária: aki eltűnése óta ott rejtőzik a Camaldulensis testvérek zárdájában, amit Bükkös-Boldogasszonynak neveznek. - A tatárfutás előtt híres-nevezetes búcsújáró hely volt.
Mikor aztán a negyven nap letelt, Lebée László előjött a remetebarlangból, a megfelezett kis cipókat a csuhája szárnyába kötötte, s gyalog, mezítláb elvándorolt Gyulafehérvárra az apátúrhoz. A főpap ott találta őt összeroskadva a templom ajtajában. Felemelte, megölelte, megcsókolá.
- Kifáradtál? - kérdé tőle.
- De győztem!
- Nehéz tusád volt.
- Elvégződött.
- Szembe mersz-e szállni immár a kísértettel?
- Jöhet akármi alakban, nem rettegem.
- Hát ezek micsodák, amiket a csuhádba kötve hoztál?
- Apró cipócskák fele része, amiket alamizsnául kaptam. Felét félretettem.
- Miért tetted félre?
- Hogyha rátalálok a feleségemre, megvendégelhessem őt vele: ,,Íme egyed az én bűnbánatom alamizsnakenyerét!"
E szóra az apátúr szemeit elborítá a könny.
A földön térdeplő fejére tette a kezét.
- Íme látom, hogy érdemes lettél az Úr irgalmára. Isten bölcs hatalma íme, kitölté a te fejedre az ő kegyelmét. Ezek a kenyérdarabok az ő ítéletosztó serpenyőjében lenyomják a te bűneidnek mérhetetlen súlyát. Íme, tudd meg: a te hűséges hitvesed, akinek számára falatjaid felét félreraktad: ebben az órában már a megdicsőülés mennyei kenyerével táplálkozik. Isten elszólítá őt abba a nagy vendégségbe, ahol a ,,nyomorult Lázár" ül az asztal fején, s angyalok szolgálnak a lakomázóknak.
Erre a hírre Lebée László mint a szélütött rogyott le a templom kövezetére, s nehéz zokogása forró könnyeivel áztatta a küszöböt, mely a hívők lépteitől volt kikopva: keserves sírása közben csak az egy ,,Mária" nevet emlegetve.
- A könny az a fürdő, amiben a lélek hófehérre mosódik - szólt az apátúr. - Meglátom, hogy ilyen hófehér vagy-e már.
Azzal előhozatta az apátúr a hordszékét, mely két öszvér hátára volt kötve, abba ülteté be a kifáradt vezeklőt; ő maga lóháton bandukolt mellette. Egész processió kísérte őket templomi zászlókkal a Bükkös-Boldogasszony zárdájáig.
Itt a kürtszóra megnyiták a kaput, s bebocsáták rajta az apátúrt és a remetecsuhába öltözött lovagot.









Jókai Mór: Minden poklokon keresztül


A ravatal és a halottkép
Az apátúr a kápolnába vezette Lebée Lászlót, mely tele volt festve angyalok és ördögök képeivel; angyalokéval, akik diadalmaskodnak, égbe hívogatnak, és ördögökével, akik incselkednek, csúfolódnak, s még legázolva is agyarkodnak. A belépő előtt valamennyi festett kép élni látszott, mozgott, reá nézett. - Csak egyetlenegy alak nem mozdult, nem nézett: az a halavány, kiterített alak, a ravatalon.
Ráismert. Még ugyanaz, az öltözet volt rajta, amelyben utoljára látta. Halott arcán halálcsendes nyugalom borongott, összetett két kezében az ezüstfeszület, kisujján a férj jegygyűrűje.
Lebée László szédülve térdelt le a ravatal lépcsőjére, s elszórta annak a szőnyegén az apró kenyérkéket, azt várva, hogy talán valami csuda történik vele, tán rózsákká válnak?
A rácsozott karzat mögül mint égből jövő szózat zengett alá az apácák éneke.
Lebée László borzadva tekinte a halott arcra. Nem merte, nem akarta a holtat azzal megbántani, hogy odaboruljon rá és megcsókolja.
Talán attól félt, hogy a halott vissza találja neki adni a csókot, s soha nem bocsátja el magától többet?
Csendesen imádkozva hajtá le a fejét a koporsó szélére, Mária pedig onnan nézte őt a karzat aranyozott rácsozata mögül.









Jókai Mór: Minden poklokon keresztül


Mit lát valaki a halál után?
Mert az a ravatalon fekvő alak nem ő volt; hanem egy viaszból alakított képmás, híven utánozva az ő arcvonásai benne. Aki ránézett, könnyen csalódhatott a templomi világítás félhomályában.
Mária gyönyörködött abban, hogy az, aki őt életében nem tudta szeretni: halálában ily fájdalommal vallja be szeretetét.
Egyszer boldog volt hát ő is életében - mikor halva látta magát.
Mért is, hogy nem láthatja ezt ember soha?
De hiszen nem az volt az ő célja e kegyes csalással, hogy az üdvösség végtelenjéből egy percet elraboljon még e testben élve, hogy közelből lássa azt, amit másnak csak a szomszéd csillagból szabad meglátni, az özvegy férj bánatát. Ő nem a maga örömére szerezte ezt az alakos játékot a halál szertartásával.
Érezte, hogy ő fölöslegessé, vált a földön.
Meghalni nem tudott; mert a halál a paradicsom virága, gyökereivel az égbe nőve: kinek korán nyílik, kinek későn; aki nem várhat rá: maga leszakítja, a gyökerét is kitépi vele, s leesik az égből.
A római egyház törvényei tiltják, hogy a házasság lánca valaha elszakadjon: amíg rózsalánc, addig összetartják a nyíló bimbók; s mikor vaslánccá lett, akkor összetartja a rozsda. Szakadni nem szabad annak.
Ő tehát azt az ámítást gondolta ki.
Halottnak hirdetni, halottul eltemettetni magát: akkor aztán hadd örüljenek az élet paradicsomának azok, kiknek szíveik között állt. Eddig tán átkozták; ha holtnak hiszik, majd áldani fogják.
A cél is szent volt, az eszköz is szent volt.
Valóban megtörtént, és nem költött mese ez. Akik részt vettek benne, rég Isten előtt állanak már; s a mi századaink nekik csak pillanatok: a mi földünk nekik csak porszem, a mi törvényeink nekik csak pókfonál...









Jókai Mór: Minden poklokon keresztül


Az utolsó kísértet
Ámde a nehéz kísértet most következett el Lebée Lászlóra. Mögötte csendesen megnyílt a kápolnaajtó, s lassú selyemsuhogással bejött rajta egy hölgyalak. Lebée László csak akkor vette őt észre, amidőn a homlokát felemelte a koporsó széléről, s ott látta őt maga mellett állni.
Anna volt az, Henning Brüniszkáld özvegye.
Gyászruhájával, halvány arcával százszor szebb, mint valaha volt; hosszú haja hullámosan omlik végig a termetén. S ez a termet oly délceg, oly gyönyörre hívogató volt.
Lebée László szívében egyszerre kigyulladt a régi láng, s testét-lelkét egy pillanat alatt magának foglalta.
Ez imádott bálvány megjelenésére mind megelevenültek szerelmes álmainak csáb kísértetei. Szíve fellázadt valamennyi nehéz fogadása ellen, s ki akart törni rávert bilincséből. Feledé, hogy hol van? A templom falain levő képek táncolni kezdettek körülötte, s szédületes karéjban keringtek körül, a gyászzsolozsma hangja tomboló kacajjá változott; maga az előtte fekvő halottkép is azt mondá: ,,Szabad már! Tied már a világ! Minden örömeivel! Hisz halott vagyok már!"
Lebée László arcán egymással küzdött a démoni vágynak őrült nevetése s a szent fogadalom tiltó iszonyata, hogy vonagló arca arcvonásaira borzalom volt nézni.
S jaj lett volna neki, ha az a nevető öröm vesz erőt az arcán; ha csak egy üdvözlő sóhajtással is, ha csak ennyit is suttog az élő asszonyhoz: ,,Hozott Isten ide! Nőm ravatalához!"; vagy hogyha az előretaszító lángoktól oda hagyja magát hozzá röpíttetni, hogy átkarolja, hogy megcsókolja, mikor már a halott nem tilthatja többé.
Jaj lett volna neki, mert akkor az egyháznagy pásztorbotjával űzte volna őt ki a templomból: ,,Fuss innen! És légy elkárhozott, a földön és a másvilágon. Ez nem a te halottad. Feleséged él még! Jaj a kétszer elesettnek!"
Megőrzé őt az elbukástól jó szelleme.
Henning Brüniszkáld özvegye mint egy márványszobor tekinte le reá, s gyászfátyolába burkolt kezét félig felemelve, feléje terjeszté. Ez a tiltó mozdulat térdre roskasztá Lászlót. Szíve elcsendesült.
Kísérő rémei visszatapadnak újra a falakhoz. Észrevette hol van? Hogy ez Isten temploma. Emez meg ravatal. Tisztesség itt lenni. - De egy ördög mégis ott maradt vele: a tettetés démona. Az ott ült az arcán: abban a sóvárgó kifejezésben, azokban a lopva felnéző pillantásokban, amik elárulják a rosszul rejtett gerjedelmet.
Hiszen itt nem illik. Mostan még nem szabad. De már egy perc múlva, egy küszöbbel odább: tán a sírboltajtóban, ahol sötét van, nem látja senki: ott már szabad a csók!
Ezt a tekintetet elérté Anna. Ő látta azt már. Ő futott előle.









Jókai Mór: Minden poklokon keresztül


Amit ember ki nem talál, egy méh kitalálja
Ekkor a kápolna nyitott ajtaján át egy méh vetődött be a szentélybe - előbb körüldongta az égő gyertyákat, a gyászfüzéreket: aztán rászállt a halottkép arcára.
Ő megérezte azt, hogy az viaszkból van.
Anna, könnyein keresztül nem vette azt észre, s amint odaborult a holt alak fölé, hogy annak az arcát megcsókolja, a háborgatott méh hirtelen megszúrta a fullánkjával az ajkát.
Anna fájdalmában és rémületében nagyot sikoltva, elájult: apácák aléltan vitték őt ki a templomból. Lebée László borzadozva húzta magát a kőpillér mellé: azt hivé, a bosszúálló halott tűzcsókja bünteté meg szerelmesét; azért, amit az ő szíve gondolt.
Az apátúr sietteté az apácákat, hogy vigyék le a koporsót a holt alakkal a nyílt sírboltba.
Lászlónak nem volt már szabad őt oda követni.
Akik e zárda sírboltjában nyugosznak, azoknak nincs már családjuk.
A bezáró sírkőre csak az a név van felfestve: ,,Mária".
És bizonyára az ő igazi Máriája is el van ott igazán temetve.
Meghalt a világnak, meghalt a férjének: lelkét még élve átadta az égnek. Nem szenvedett már; nem volt kívánsága, se félelme, se reménye: meg volt halva.
Azt sem mondták meg neki soha, hogy egymásé lettek Lebée László és Anna? Ő mindennap imádkozott értük, hogy legyenek boldogok.
Talán azok is lettek? Hitvesül vették egymást. Engedett nekik Isten időt, hogy az életnek örüljenek.
De Annának, valahányszor Lebée László csókja érinté az ajkát, a halott csók visszasajgó emléke mindannyiszor a szívéig lövellt; jeget támasztva ott, ahol lángnak kellene gyulladni.
       
Idáig jegyzé fel a krónikástörténet e csodálatos asszonynak a sorsát. Mesének képtelenség volna ez! Ha költemény volna, nevetnénk fölötte; de azt tudva, hogy ez igaz történet volt: nagyot gondolkozhatunk utána - mekkora világ fér el egy asszonyi szívben.
       
Nagy idők jöttek nemsokára, amik sok embert meggyógyítottak örökre.
Várkastély és zárda, a Lebée család neve és címere: boldogok és boldogtalanok, mind együtt enyésztek el.
Jött a mongol!




