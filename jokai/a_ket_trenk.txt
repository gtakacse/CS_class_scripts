




Jókai Mór: A két Trenk


ELSŐ FEJEZET  A király és druszája
1742-ben egy novemberi napon mutatott be egy fiatal nemest II. Frigyes királynak főhadsegéde, Lottum-Willich báró.
A királyt még akkor nem ruházta fel a ,,Nagy" melléknévvel a közvélemény. Ekkor még ,,Szép Frigyes" volt. Emlékezett a bemutatott ifjúnak a nevére is, az arcára is; még inkább az alakjára. Mikor az egyetemet meglátogatta egyszer a király, ezt mutatták be neki a professzorok mint legjobb tanulót, legvitézebb kardvívót és legszálasabb legényt. S azóta még nőtt egypár hüvelykkel. Kevés híja volt termetéből az egy ölnek. S ez az óriás termet a legszabályosabb idomokban volt kifaragva: Apolló alakja, Mars izmaival; arca elpirulásig ifjú, még hamvas, borotva nem érte: az arc még egy gyermeké, de a lélek, mely tekintetében előtte jár, egy férfié.
- Te vagy a derék Trenknek a legnagyobb fia, Frigyes; akit tavaly temettek el, katonai pompával; tizennyolc seb helyét vitte magával a sírba és az egész világ becsülését.
- Azt nem vitte a sírba, felség: azt a fiaira hagyta.
A királynak tetszett a merész válasz.
- Hát egyéb birtokot örököltél-e apád után?
- Igen, fölség; a scharlaki uradalmat és a kardját. Ez a kettő elég arra, hogy fölséged szolgálatába léphessek.
A király fölfogadta az ifjút a testőrcsapatjába.
II. Frigyes testőrsége száznegyvennégy lovasból állt, akik mellett még egy kis csapat hadapród képezte magát leendő testőrül.
Mert ez a testőrség egyre változott. Ez adta a tisztikart a porosz lovasezredeknek. Akik kitüntették magukat tehetségeik által, egyszerre magas tiszti rangban lettek elhelyezve; viszont pedig a legkisebb hibáért, gyöngeségért, mulasztásért el lettek bocsátva, vagy valamelyik várba bedugva s ott felejtve.
Fegyverzetük, vértezetük a legnagyobb fényűzéssel kérkedett; acélpáncéljuk ezüsttel kiverve, egyenruhájuk veres bársony, skófiumos hímvarrással, paszománttal borítva: maga a nyeregszerszám hatszáz tallérba került. S a gárdistának nem járt fizetés, csak jutalom vagy királyi ajándék alakjában: annak ex propriis kellett szolgálni.
S milyen szolgálat volt az! Amiben két-három paripa egy év alatt elpusztult. Reggel négy órakor már nyeregben ültek a gárdisták, s kezdődött kinn a mezőn a lovaglási gyakorlat. Félóráig tartó vágtató rohamok széles árkokon, sövényeken keresztül: mocsarakon, hepehupás angyalhullásos tőzegmezőkön át. Visszatérett számba vették a gyakorló vitézeket; rendesen hiányzott valaki: ha paripa törte ki a nyakát, ahelyett hoztak a királyi istállóból újat; ha maga a gárdista, annak szép parádés temetést csaptak, s helyébe rukkolt egy várakozó hadapród. Egy békeév alatt több gárdista elveszett, mint egy hadjárati esztendőben. Éjjel pedig, a legmélyebb álom idején, fegyverre trombitáltatott a király (maga is mindenben részt vett), s amelyik gárdista nyolc perc múlva teljes fegyverzetben ott nem volt a glédában a várlak előtt, kétheti áristomba került.
A délutánok sem voltak pihenésre szánva. A testőröknek tanulni kellett. Trenk Frigyes előnyben volt valamennyi felett. Ő már az akadémiát kitanulta, minden művelt nyelven beszélt és írt; költő is volt: verseket írt; a kardvívásban pedig nem ismert maga fölött mestert. Háromhetes hadapródsága után a királynak annyira feltűnt a nagy tehetségű ifjú, hogy magához hívatta, s hosszasan kiegzaminálta mindenféle tudományból, a klasszikusokból; majd azt adta fel neki, hogy ötven katona névsorát olvassa végig, s mondja el sorban. Trenk öt perc alatt készen lett vele. Azután azzal tette próbára, hogy egy és ugyanazon tárgyról fogalmazzon két különböző levelet, kétféle nyelven; az egyiket írja maga, a másikat diktálja a király segédtisztjének.
Trenk Frigyes egy ordre de bataille-t választott témának, mely a holnapi csatarendet állapítja meg, oly módon, hogy az igazi terv a hadosztályok parancsnokának szóljon, a másik pedig hamis terv legyen, arra szánva, hogy azt az ellenség a futárral együtt elfogja. Az igazi tervet francia nyelven írta Trenk maga, a hamisat latin nyelven diktálta a hadsegédnek egyidejűleg.
És azután - saját ötletéből - még egy tereprajzot is papírra vetett nagy hirtelen igazi és hamis alakzatban.
A király meg volt lepetve az ifjú lángeszétől; abban az órában kinevezte őt testőrtisztnek.
Hallatlan nagy ugrás egy háromhetes kadétból testőrtisztté emelkedni! Egy tizenhét esztendős gyermeknek!
E naptól fogva a király - atyja, mestere, barátja lett az ifjúnak. Megajándékozta két szép paripával, s ezer tallért adott neki a díszvértezetéhez; ami a tisztekénél még pompásabb volt: fegyverkovácsok remeke.
S a testőrtiszteknek nagy előnyeik voltak. Mindössze hat volt. S azok mindennap a király asztalánál ebédeltek, gálanapokon a királynénál. S II. Frigyes asztalánál sohasem hiányzottak a szép szellemek; a kor legkiválóbb tudósai: Voltaire, Maupertuis, Jordan, La Mettrie, Pöllnitz mindennapos vendégei voltak. Ezeknek a társasága oly tudásszomjat keltett az ifjú Trenk lelkében, hogy az éjjeli órákat, melyeket más ifjú mulatozásra fordít, ő a könyvei társaságában töltötte rendesen.









Jókai Mór: A két Trenk


MÁSODIK FEJEZET  A levágott kabátszárny
Tanulmány, fegyvergyakorlat, fárasztó táborozás tölté be az első esztendőt, mely alatt minden bajtársa megszerette a gyermek hőst. Irigye nem volt, sem vetélytársa. Még nem ismerte a szenvedélyek napját, a szerelmet.
A következő télen nagy ünnepségek következtek a berlini udvarnál. Frigyes király nővérét, Saroltát nőül vette a svéd király, Gusztáv; annak a nászát ülték meg a királyi udvarban. Az ifjú Trenk ez alkalommal abban a kitüntetésben részesült, hogy a király őt bízta meg az udvari bálban a felügyeléssel. Óriási tolongás volt a termekben. Nemesség, polgárság, minden fegyverzetű katonatisztek, idegenek tolongtak egymást szorítva, s a lakomaasztalokat prédálva, melyeket az udvari lakájok újból megterítettek és étkekkel megraktak. A publikum szokása szerint az abroszokat is felszabdalta ünnepi emlékül. Valamelyik vendég magának a felügyelő tisztnek a kabátszárnyát is elvitte magával souvenir gyanánt; Trenk egyszerre csak azon vette észre magát, hogy a szép piros bársony szupervesztéjének a krepin hímzésű jobb szárnya hiányzik, s azzal együtt aranyóráját is ellopták.
S ahogy a német példabeszéd mondja: ,,akit a kár ért, az a csúfságot is megkapja", a fiatal testőrtisztnek még azt a bosszúságot is el kellett viselni, hogy akármerre ment az ünneplő sokaság közt, mindig azt mondták: ,,Nini, a félszárnyú gárdista".
Láthatta, hogy még az udvarhölgyek is a legyezőik mögé takarják az arcaikat, hogy nevetésüket elrejtsék. Kedve lett volna sírni, mint egy gyermeknek! Utoljára egy sötét zugot keresett fel, a díszbokrok között, hogy elrejtse magát: az éppen a női toalettszobának a szőnyegajtaja volt. Egyszer kinyílt az ajtó, s kilépett rajta egy ifjú hölgy. - A szépek közül a legszebb. - Rangban a legmagasabbak közül való.
Az úrhölgy néhány szót súgott az ifjú Trenk fülébe.
- Ön kárpótolva lesz a veszteségéért: látogasson meg holnap este.
Azzal elsietett a társaságba.
A szónál még többet mondtak a szemek. Ez a tekintet egy világot gyújtott fel az ifjú szívében.
Megtudta, mi a szerelem.
És a hölgynek is ez volt az első szerelme.
Az a hölgy már egy év óta férjnél volt.
Trenk Frigyes emlékiratában következetesen elhallgatja első szerelme istennőjének a nevét. Titoktartása nemes és helyes. Az a hölgy még élt: köztiszteletben élt. Trenknek sírjába kellett vinni a titkot. Ezért, mint maga is elismeri, egész élettörténete egy megérthetetlen káosz marad, melyben ő maga és a király ferde világításba kerül; az indulatok elképzelhetetlenek, a helyzetek megfoghatatlanok, összefüggés, vezéreszme hiányzik az egész meseszerű történetből.
Ámde az utókor kíméletlen; a sírba temetett titokzatos nevet manapság már minden Conversations-Lexikon kifecsegi. S amint az ki van mondva, egyszerre világossá és érthetővé lesz mindaz, amit Trenk maga önéletírásában homályba burkol. Első szerelme hölgyéről mindenkor úgy beszél, mint őrangyaláról, imádott bálványáról, ki őt balsorsában sem hagyta el soha.
S a szerelmi mámor nem volt az egyedüli öröme e titkolt szívtalálkozásnak. Az úrhölgy gazdag is volt, s jövedelméről szabadon rendelkezett. Azt kívánta, hogy választott ifja ragyogjon. Trenk Frigyes fényes öltözetével, pompás paripáival kitűnt a többi tisztek közül. Bőkezű volt, jó cimbora: tiszttársait pazarul vendégelte.
Ez a fényűzés feltűnt a királynak. Négyszem közé fogta az ifjút, egy híres dáridó után:
- Hallja maga! mondja csak: csupa sáfrányt terem a scharlaki uradalom? Mennyi magának a jövedelme hazulról?
- Ezer tallér, fölség!
- És maga egy hónap alatt elkölt ezer tallért. Bizonyosan tudom. Azt tudja maga, hogy én az adósságcsinálásért rögtön elkergetem a tiszteket?
- Egy tallérral sem tartozom senkinek fölség.
- Hát talán az aranycsinálás titkát találta fel. Alkimistákkal dolgozik egy műhelyben?
- Annyit tanultam a fizikából, hogy az alkímiában nem hiszek.
- Akkor hát a bockritterekkel van maga szövetségben, akik a vásáros kereskedőket kifosztogatják.
- Fölség! Bűnt nem lehet rólam föltenni.
- No, márpedig kivert tallérok és aranyak nem hullanak az égből! Én nem tűrök olyan embert magam körül, aki miszteriózus úton jut a pénzhez.
- Fölség! Annak a forrása nem földi eredetű!
- Mit mond maga? Hát talán vannak a világon még jótevő tündérek?
- Vannak, fölség - szólt Trenk szemét lesütve.
Erre a király elnevette magát.
- Értek mindent! Asszony van a kabálában! Jól van, jól, nem kérdezősködöm tovább. Az ilyen dolgokra boldogult atyám is szemet szokott hunyni. Azt mondta: szeretem, ha a gárdistáimat nagyra becsülik az asszonyok! Hadd legyenek a szegény generálisnék is boldogok vénségükre. Remélem, hogy a maga szeretője is vénasszony.
- Nem fölség: az egy tündér.
Ezt a szót nem lett volna szabad Trenk Frigyesnek kiszalasztani a száján. Ez lett egész balsorsának az enigmája.
- Ejh! Tündér? Tehát fiatal nő? Aki a bájait még kincsekkel is tetézi? Én eddig úgy tanultam, hogy a szép asszony pénzbe kerül.
Trenk megint hibázott, amidőn bizalmaskodni kezdett a királlyal.
- Igen. Egy princnek meg egy feleséges embernek.
Ezt a riposztot nem felejtette el Frigyes király.
Hja, bizony ő is Ádám fia volt. Eszébe jutott a szép danzigi énekesnő, akit atyja, a ,,nagy kurfürst" a pellengéren korbácsoltatott meg, amiért a kronprincet ,,élek-e, halok-e?" virágot tépni tanította.* Aztán meg a többi. A szép Frigyes nem utálta a szép asszonyokat. Mikor az atyja kiszemelte számára a fejedelmi menyasszonyt, akiről azt írta a fiának, hogy ,,se nem szép, se nem rút", akkor azt mondá a princ, hogy ,,Isten neki! Legyen hát feleség belőle. Akkor aztán szabad leszek!" - És tudta használni a szabadságát, amit a házasság ad a megnősült férfinak. Óh, annak már minden szabad. Azért Frigyes király a legnagyobb tisztelettel viselkedék a királynéja iránt. ,,Tisztelet" - házastársak között! Ez az a gyümölcstelen fügefa, melyet a Messiás megátkozott a pusztában.
Most már csipkedve volt a király, s végére akart járni a titoknak.
- Van férje a szép tündérnek?
- Nagyon öreg.[1]
- S ez elég ok arra, hogy a homlokára szarvakat növesszen?
- Eltakarják azt a babérai.
- Tehát katona? Hadvezér?
- Azt én nem mondtam. Lehet államférfi is.
- Ah, azoknak a feleségét mind ismerem. Tisztességes asszonyok. Egy szeretőnél többet nem tartanak. Előttem nincsenek budoártitkok.
- Ez az egy az fog maradni, fölséges uram.
- Maga nagyon elbizakodottan beszél.
- Felséged jósága bátorít rá. Tudom, hogy amit a szív vétkezik, azt kegyelmesen szokta megítélni.
- Ezt helyesen mondta maga. Szerelmi kalandokat nem úgy ítélek meg mint király, nem úgy mint atya; hanem mint testvér. De van egy bíró, aki nem ilyen kegyelmes: az a férj.
- Az nem tudhat meg semmit.
- Jól van, ne mondjon neveket, se a személyeket ne írja le, a kaland színhelyét se mappázza le előttem; de a többit mondja el őszintén, hogy megtudjam, bolondság-e az, vagy okosság, amit tesz. Nem szeretném, ha a férj egyszer rajtakapná magát a tête-à-tête-en; mert az rögtön főbe lőné.
- Az bizonyos. De a meglepetés lehetetlen. Tündérnőmnek a titkába csak egy fraj van beavatva, aki él-hal az asszonyáért, s olajba hagyja magát főzetni, mégsem vall ellene. Az öregúr ebéd után elmegy a klubba, s ott kártyázik éjfél utánig, ezek az én üdvösségemnek az órái. Ezalatt találkozom szívem bálványával. Higgye el, fölséged, hogy a legideálisabb gyönyöröket élvezzük egymással: Plátó sem álmodott égibb szerelemről.
- Elhiszem: ha akarom. Magától szép, hogy mondja. De hát van magának olyan mesebeli köpönyegje, amit ha fölvesz, láthatatlanná lesz, hogy egy nagyúr cselédjei észre nem veszik, mikor jön és megy a palotában?
- Van ilyen köpönyegem.
- És nem is hallanak meg semmit?
- A komorna szobája a találkozónk helye, melynek szomszédja nincs. Ez pedig egy dupla szőnyegajtóval van elválasztva az úrnő budoárjától. Azalatt, amíg mi e szerény kis szobában az Olymp örömeiben osztozunk - testvériesen, a bizalmas fraj az úrnő helyét foglalja el az alkoven fekhelyén. Mikor aztán kinn az utcán a strázsa elkiáltja magát: ,,Fegyverbe!", s a nehéz karossz begördül a kapu alatt, akkor a fraj tudatja velünk, hogy a paradicsom kapuja bezárult, s a megérkező férj ott találja a helyén a hitvesét -, jó éjt kíván neki, s aztán megy aludni.
- De hátha egyszer el találna maga az őrt álló (azaz fekvő) fehércseléd is aludni, s ugyanakkor a hazatérő férjnek eszébe jutna - jó éjszakát helyett jó reggelt kívánni az asszonyának?
- Már egyszer megtörtént ez az eset. A frajt elnyomta az álom, nem hallotta meg sem az őr kiáltását, sem a kocsigördülést, az öregúr az escalier dérobén jött fel. A fraj csak akkor vette észre, mikor föléje hajolt. De hirtelen feltalálta magát. Gyorsan az arcára rántotta a takarót, s azt kiáltá: ,,Ah, vous sentez du pipe". Erre az öregúr, kötelességét tudva, átment a toalettszobába, alaposan kimosdott a pipafüstből, s kellőleg beotkolonozva tért vissza. Ezalatt végbement a személycsere. Azóta Menelaus mindig előbb az eau de Cologne-os flaconnál tesz látogatást, mielőtt Helena álmát megzavarná.
- Maga csakugyan az ördögökkel játszik. No, még egyet mondjon meg. Én több ízben alarmot fúvatok éjfél után. És maga még egyszer sem maradt el a megjelenésről. Hogyan lehet nyolc perc alatt fegyverbe öltözni, a szép tündértől a királyi palotáig jönni, az istállóban a lovat felnyergelni, s a vártéren megjelenni? Van magának egy olyan tevebőre, mint az ezeregyéjszakai tündérhercegnek, amire ráül, s azt mondja: ,,Hipp, hopp! ott legyek, ahol akarok"?
- Van, fölség.

[1] A németek így mondják: ,,er liebt mich - von Herzen - mit Schmerzen - ein wenig - gar nicht".









Jókai Mór: A két Trenk


HARMADIK FEJEZET  ,,Vous sentez d'eau de Cologne"
A király ezúttal egy kegyes intéssel bocsátá el a fiatal druszáját: vigyázzon, hogy a nyakát ki ne törje.
Azonban minden intézkedést megtett, hogy megtudja, ki az a - nem a hölgy -, hanem a tiszteletreméltó férj, aki tudtán kívül ilyen megtiszteltetésben részesül. Kémeket állíttatott fel minden kijárónál, ahol Trenk a tiszti lakhelyéről elmenni s ahová visszatérni volt kénytelen. Nem lett semmi sikere a kémkedésnek. A rendőrség ügynökei nem hoztak más értesítést, mint azt, hogy Trenk esténként a Spree mellett sétál - tudósok társaságában, azután rövid vacsorához ül a tiszttársaival a csárdában, onnan a takarodóra hazasiet a szállására. S a testőrtisztek lakása ott volt a királyi palotának egyik szárnyépületében, az istállók fölötti második emeleten. Az első emeletet fegyvertárnak használták.
Az éjjeli szolgálaton levő gránátos tisztek sem tudtak jelentést tenni afelől, hogy Trenk Frigyes a kapuzáró dobszó után ki s be járt volna a palota ajtaján. Még a folyosón sem találkoztak vele. A ,,fegyverre" trombitálás után pedig nyomban előjött a szobájából, és sietett le az istállóba, a paripájához, s ott volt a hadsorban a nyolc perc letelte előtt.
Egyszer éjfél után két órakor, nemsokára a klub feloszlása után, a király generálmarsot veretett, mellyel az egész helyőrség fegyverbe lett szólítva, a lovasság vágtatott minden irányból a királyi várlak felé, a gránátosok ostromlépésben siettek gyűlőhelyeikre: nyolc perc alatt csatarendben állt tízezer harcos.
A király maga is előlovagolt a kastélyból hadsegédei és testőrei kíséretében.
Azután egyenként magához szólítá a hadcsapatok parancsnokait, hogy a tábori jelszót megsúgja nekik.
E fülbesúgás alatt oly közel hajolt a király a vezéreihez, hogy az orcáik érték egymást.
Bizony pipaszagú volt valamennyi! Némelyiknél egy kis gyönge aromája a fokhagymának is volt érezhető.
Egyik sem ,,az"!
Egyszer aztán, mikor a fekete vértesek generálisához hajolt a király, megütődve kapta hátra a fejét.
- Ah! vous sentez d'eau de Cologne!
A vitéz főtiszt vállat vont. Hát mért nem volna szabad kölnivíztől illatozni a fekete vértesek generálisának?
S mi felháborodni valója van egyáltalában a királynak azon, hogy tábornokai közül melyik szokott kölnivízben mosdani éjfél után két órakor?
Az volt a baj, hogy ez a vitéz hadvezér éppen A. Z. herceg (uralkodó család ága) - és Amália princessznek a férje.
Az pedig a királynak legifjabb nővére volt: atyjának legkedvesebb leánya; a legszebb, a legszellemdúsabb korának hölgyei között.
Ma már minden stereotip kiadásban megtaláljuk azt az adatot, amit Trenk maga holtig eltitkolt.
A király alig tudott ura lenni haragjának.
A hadcsapatokat szemlére sem vette, chamade-ot fúvatott: kaszárnyáikba bocsátá valamennyit.
És amikor visszafordult a testőrei felé, Trenk Frigyesnek azt dörmögé félhangon.
- Kend infámis gonosztevő! Vigyázzon kend a fejére!
Azonban újabb inkvizíciót nem indított ellene.
Egy rejtély már ki volt találva.
Hogyan tud a légyottról itthon teremni a szerelmes oly meserövid idő alatt?
Ugyanabban a palotában lakik a tündérnője is, a várlak átelleni szárnyában, melynek udvari ablakai szemközt vannak a testőrtisztek lakásainak ablakaival.
Ennek tehát nem kell se kimenni éjjel a palotából, se visszajönni: helyben találja a paradicsomot.
Azonban egy még nehezebb talány állt a bizonyossá lét útjában. Hogyan lehet a testőrtisztek lakosztályából a hercegnőébe átkerülni? A kettőt egy háromölnyi magasságú fal választja el: felül kétszeres vasráccsal; azon ember át nem mászhat épkézláb. És föltéve, hogy kötélhágcsókkal véghez vihetné is e nyaktörő merényletet, az alarmfúvás ideje alatt az istállók előtti várudvar annyira megtelik testőrökkel, akik a lovaikhoz sietnek, hogy egy ilyen falon mászkáló embert annyi lámpás mellett egyszerre meglátnának.
Volt azonban a várpalota udvarán egy óriási hársfa, melyet még a nagy kurfürst Frigyes Vilmos atyja ültetett, s az ivadékai úgy tiszteltek, mint az izlandiak a szent Igdrazill kőrisfát.
Ennek a terebélyfának az ágai igen közel hajlottak egyfelől a testőrtisztek ablakaihoz, másfelől a hercegnő lakosztályáéhoz.
Lehetséges volna-e, hogy valaki ezen az úton járjon a tiltott paradicsomba? A hársfa ágai mégiscsak innen is, onnan is jó egy ölnyi távolra vannak az ablakoktól.
A szerelmesek előtt nincs semmi lehetetlen.









Jókai Mór: A két Trenk


NEGYEDIK FEJEZET  A salto mortale
A királynak legbizalmasabb embere volt a lengyel eredetű Jasinszky, a testőrcsapat parancsnoka. Ez hordta neki a tudósításokat a tisztek köréből. Egy napon a király A. Z. hercegnek megbízást adott, mely azt huszonnégy óráig távol tartá a fővárostól. Annak a napnak az estéjén ezt az utasítást adta Jasinszkynak:
- Kegyelmed most ide plántálja magát az én udvari szobámnak az ablakába, és egész éjfélig és azután ismét az alarm-trombitaszóig figyelemmel obszerválja azt a két szemközti ablakot. - (A király jól tudta, hogy melyik Trenk ablaka, s melyik a komornáé.) - Énnekem aztán hűségesen referál arról, amit animadvertálni fog.
Jasinszky ott maradt a lesben.
Nem soká tartott az unatkozás. Amint a váróra elkongta a tizenegyet, s az őrt állók ,,Halt! Wer da? - Patrol vorbei!" kiáltása elhangzott, felnyílt a hercegnő lakosztálya felőli ablak. Egy fehér alak jelent meg egy pillanatra; de rögtön visszahúzódott.
Arra tüstént felnyílt az átelleni ablak, s ott meg egy férfialak lett látható.
Ez azonban kilépett a párkányra, s valamit hajított a hársfa felé. Az udvari lámpa gyönge fényénél nem lehetett kivenni, hogy mit. A következő mozzanatból azonban kombinálni lehetett, hogy az egy kötél, melynek végére valószínűleg nehéz gömb van megerősítve, aminél fogva az, mint a ,,lasszó" a fa ága körül tekeredik. A férfialak mind a két karját magasra nyújtva, előredűlt, elrúgta magát a faltól, s aztán egy merész lódulással ívben repülve átjutott a hársfára. Ott eltűnt a sűrű lombozat között.
Rövid vártatva előkerült a fa másik oldalán. Ott megkötötte a zsinórt a faághoz, s a gömbös végét behajítá az átelleni nyitott ablakon. Azt odabenn feszesre húzták.
Akkor aztán a kezein függve végigkapaszkodott a faágról az ablakig. Az ablak bezárult utána.
Jasinszky, utasításához híven, tovább is a kémszemlén maradt. Irigyen számlálta az óranegyedeket, amiket a kastély órája elkongott. Már az éjfélt is elütötte. Ez a kísértetek és a szerelmesek órája.
Ekkor hangzott a fegyverbe hívó trombitaszó. Két perc múlva már nyílt az ablak.
A férfialak ugyanazzal a merész ívrepüléssel áthajította magát az ablakpárkányról a hársfára, s a túlsó oldalon a lombok közül előkerült. Itt azonban már nem ismételheté a kötéllel való átrepülést, mert akkor az ághoz tekert kötél ott maradt volna, s árulójává lesz. Mit csinált hát? Kiállt az ág közepére, s néhányszor meghimbálva magát, a hajlós hársfaágat rugantyúnak használta, s egy vakmerő szökéssel átugrott az ablakába. Ha a trempolinnak használt ág letörik alatta, agyonzúzza magát.
Lenn az istállók udvarán már jártak-keltek a lámpásokkal, de éppen a fény miatt nem vehették észre oda alatt, ami a fejük fölött történik. Mikor ezt a tapasztalatát elmondá Jasinszky a királynak, őfelsége elszörnyedve kiálta fel: ,,Ezt a gamint a bolondok tornyába kell záratnom!"
Hiszen más is volt szerelmes! De hogy mindennap a nyaktörést kockáztassa a szerelméért: az több a megengedett könnyelműségnél.
A király föltette magában, hogy a védencét ki fogja gyógyítani ebből a nyavalyából.
Jasinszkynak ugyan szigorú titoktartást parancsolt, de föl lehetett tennie, hogy más tiszttársa is észrevette már ezeket az éjjeli tornagyakorlatait Frigyes kornétnak. S abból aztán egyszerre ki lesz találva az enigma.
Az ablak ugyan a szobaleányé; de az a feltűnő pazarlás, az nem a cseléddel való szerelmes viszonyra vall.
A király most már világosan tudott mindent. Ennek az idillnek véget kell szakítani.
Jasinszky utasítva lett, hogy szépszerével figyelmeztesse az úrfit játékának veszedelmes voltára.
A fővárosba olasz kötéltáncosok vetődtek, akik merész erőművészeti mutatványaikkal gyönyörködtették az udvart és a teljes című közönséget. Volt közöttük egy pojáca, aki a lóbált trapézról elhajította magát hatöles magasban s akit egy fejével lefelé csüggő akrobata hölgy kapott el röptében a két kezével.
Este a vacsoránál a tiszt urak is e bámulatos salto mortaléról beszéltek.
- Ez mind semmi - monda Jasinszky. - De én láttam egy olyan saltimbanque-ot, aki a királyi palotának egyik ablakából a másikba átrepült a nagy hársfán keresztül, s ott akadt fenn, a szemközti hölgy karjai között.
Trenk Frigyes elsápadt erre a szóra.
A tisztek kacagtak, és protestáltak Jasinszky ellen. Ekkora medvét nem szabad felkötni gavallér embereknek.
- Parola d'honneur, hogy láttam ezt a produkciót - szólt Jasinszky.
Erre Trenk Frigyes fölkelt az asztaltól, s a pohara tartalmát a háta mögé öntötte.
- Én olyan emberrel, aki egy lehetetlenségre a becsületszavát teszi fel, egy asztalnál nem iszom.
Ha ez a gorombaság más tiszttel szemben történik, okvetlenül párbaj lesz belőle, azonban Jasinszky parancsnoka volt Trenknek, s az alsóbb tiszteknek tiltva volt az elöljáróikkal verekedni. Trenk Frigyes kapott egy heti árestomot Spandauban.
Mikor visszakerült Berlinbe, szomorúan tapasztalá, hogy a gárdisták szobáinak ablakai vasráccsal lettek feldíszítve. Vége volt a salto mortáléknak. Mást kellett kigondolni.
A tavasz megnyíltával a király tiszti környezetével együtt átköltözött Charlottenburgba; a királyné és a hercegasszonyok Berlinben maradtak: ott még akkor az operaévad tartott.
Charlottenburg azonban nincs olyan messze Berlintől, hogy egy szerelmes gárdista este későn oda ne vágtathasson, s korán reggel ismét ott ne legyen a réveille-nél.
Trenk Frigyes azt írja a memoárjaiban, hogy a béke esztendejében két paripát agyonlovagolt. Ilyen módon ez könnyen megeshetett. Néha az is megesett rajta, hogy nem volt ott pontosan a szabott időben. Azzal vágta ki magát, hogy vadászni volt. A király fölmentette a büntetés alól. Maga II. Frigyes gyűlölte a vadászatot, de tisztjeinek elnézte. Azt tartotta, hogy az megőrzi őket a kártyázás szenvedélyétől.
S minthogy Trenk rendesen a vadászat trófeumait is magával hozta, vadásztáskáját teletömve szalonkával (Oculi és Palmarum között volt az idő) hát igazolva is volt a holjárása.
A szalonkákat a királyi asztalra szervírozták, az ebédhez rendesen A. Z. herceg is hivatalos volt, aki nem győzött eléggé csodálkozni a fiatal gárdista vadászszerencséjén, aki egy éjjel tíz-tizenkét szalonkát tud összeszedni, holott őneki hat vadásza van, s azok együtt sem viszik többre egy tucatnál. Azt nem találta ki a sérénissime, hogy ezt a másik tizenkettőt is az ő vadászai lőtték.
A király sem tudhatta meg az igazat. Egy szalonkavadászt nem lehet rendőrkémekkel kísértetni a kokojszásban.
Trenk Frigyes vadászöltözetben, mint a hercegi erdőszerhez tartozó jáger, jött-ment minden feltűnés nélkül a hercegi palotában. A városon kívül volt egy határkocsma, ott levetette a livrét, s fölvette a gárdistadolmányt.
Azt írja ezekről a napokról maga a regény hőse, hogy a charlottenburgi hadgyakorlatok alkalmával nyolc nap alatt nem aludt többet ugyanannyi óránál. Így van az, aki a szalonkákra cserkészik.
Azonban - ahogy a jägerlatein mondja a szalonkákról: ,,palmárum! trallárum!", a húzásnak vége van, s azzal együtt megszűnik minden vadászati ürügy, kezdődik a vadakra nézve a kíméleti idő. Valami mást kell kigondolni a paradicsom tolvajának. Mert az a mindent tudás tiltott almafája olyan csodálatos fa, hogy minden évszakban érik a gyümölcse.
Más akadályok is halmozódtak össze. A király és a testőrcsapat Potsdamba költözött át. A gárdisták ott tanították be a lovasezredeknek a hadfordulatokat. Trenk Frigyesre volt bízva a sziléziai lovasság betanítása. Nagy tisztelet, de nagy fáradság.
Azt a bizonyos frajt, aki a tündéri találkozásokat közvetíté, férjhez vitték. A király szerzett számára egy erdőmestert, aki elvitte magával Litvániába.
Amália hercegnőt pedig átköltöztették a Spree szigetére. Ott volt a hercegnek egy pompás nyaralókastélya. De oda már igazán nem lehetett ellenőrzés nélkül bejutni a szerelmes úrfinak.
Pedig hát tizenkilenc éves korában nem lehet az embernek a szívét jégre tenni.
Hiszen a király nem is követelte a testőrtisztjeitől, hogy az aszkétai életben gyakorolják magukat.
Mikor hírül hozták a királynak Jasinszky kémei, hogy Trenk úrfi a fáradságos hadgyakorlatok után, ahelyett, hogy testét a megérdemelt pihenésnek adná át, gyorsan átöltözik az inas ruhájába, s a vezetéklóra ülve, galoppban elvágtat a Spree partjára; ott van egy híres csárda, annak egy még híresebb kocsmárosnéja; szép, mint az ördögök leánya: annál szokott az úrfi vigasztalást keresni; hát arra azt mondta a király, hogy jól teszi. Azt már homoeopathia nélkül is tudták, hogy a szerelmet szerelemmel szokták gyógyítani.
A szép Annamidinek azonban volt egy halászlegény szeretője, akinek a kunyhója odaát volt a Spree-szigeten. S az minden alkalommal rajtakapta az érzékeny találkozón a gárdistát a kedvesével; s abból nagy veszekedés támadt a zárt szobában, aminek azonban rendesen az lett a vége, hogy Trenk Frigyes jól eldöngette a féltékeny vetélytársat, s kidobta az ajtón. Ez aztán, a betört orrát a markában tartva, bömbölve ment a ladikjához, s átkozódva, fenyegetőzve evezett vissza a szigetre. Azért másnap megint csak ott volt, s ismét kidobatta magát. De rendesen még aznap is visszaevezett a csárdához, s aztán a még ott talált lovas katonával szépen kibékült, és együtt megitták a békepoharat.
A kémkedők egyet mulasztottak el apróra megfigyelni, azt, hogy vajon a betört orrát tenyerével takargató legény ugyanaz a halász-e aki a kocsmárosné szobájába betört? Hátha az maga ott maradt? S akit az ajtón kitaszigáltak, az a Frigyes kornét úr volt; aki aztán szépen átevezett a halászcsónakon a szigetre.
Ez a gyanú nem csírázott ki.
Annyival kevésbé lehetett aggódni, mert a hercegnő nyári kastélya nagyon jó őrizet alatt volt tartva. Hatalmas palánk zárta el a sziget többi részétől, s a kapu előtt katonaőr állt.
Hát még belül. A hercegnőnek volt egy vén duennája, akinek az úrnőjét, mint az árnyéknak úgy kellett mindenüvé követni.
Amália hercegnő szenvedélyes solymász volt. S erre a sportra különösen kínálkozott a Spree-sziget, melynek zátonyos oldalát ellepték a gémek és kócsagok. A duenna oda is mindig vele ment. Majd meg madárfogásra adta magát a hercegnő, s az udvarhölgynek ott kellett vele naphosszat ülni a bokorban lélegzetét visszafojtva, s lesni a csapóhálóba kerülő pintyőkéket. Máskor meg végigjárták a nagy pázsitot, négylevelű lóherét keresve. A hercegnő talált is néha egyet-egyet. Mint tudva van, a négylevelű lóhere szerencsét hoz, de nem annak, aki találta, hanem akinek a találó ajándékozza (természetesen - nő férfinak). A herceg nemigen kapott a négylevelű lóherékből. Az udvarhölgy pedig sohasem talált; meg is lett volna verve a szerencséjével, akinek azt ajándékba adja.
De mindenekfelett nagy szenvedélyt mutatott a hercegnő a fürdés iránt. A hercegi kastély parkja a sziget egyik oldalán egész a partig nyúlt le, ahol vén szomorúfűzfákkal volt szegélyezve. A folyam fölé egy deszkapavilon volt építve, annak a belsejében volt az úszómedence, kétoldalt öltözőszobákkal.
Már ezt a gyönyörűséget csak a korlát mellől nézte a duenna, ő nem szerette a hideg fürdőt. Kettőjükön kívül senki sem volt jelen. Ami arra bátorítá a hercegnőt, hogy lubickolásai közben az úszóruhát is mellőzze. Hisz nem láthatta más istennői termetét, mint asszonyi szemek. A fürdőpavilonhoz száz lépésnyire közelíteni tiltva volt minden halandónak, vízen és szárazon. A vízben fehér-fekete zászlós karók jelölték a tiltott részt, s a parton ott állt a faköpönyeg előtt a strázsáló vadász, aki mindenkire rálőtt, amint a tilos határt átlépte.
Itt is tökéletesen biztosítva volt Amália hercegnő a meglepetéstől. Csak egy dolog nem bizonyos. Az, hogy hátha akadhat olyan gyakorlott úszó, aki száz lépésnyire el tud úszni a víz alatt egy lélegzetvétellel; ennyi a távolság a halászkunyhó és a pavilon között. S valamelyik öltözőszobának a padlóján lehet egy fölemelhető deszka.
Maga Trenk Frigyes ennyit mond sejtetőül:
,,Talán megírom egyszer azt a regényt, mely Robinson lovagnak háromévi élményeit a berlini Spree-szigeten, átöltözött alakban elmeséli."
Három év a paradicsomban! S még most csak az elsőnél vagyunk. Nem ér-e ez meg tíz esztendőt a pokolban?
Hogy valamennyi árgus szemek elől el tudta rejteni Spree-szigeti boldogságának titkát Trenk Frigyes! S azalatt mindennap szemtől szemben állt azzal a királlyal, akinek kertjéből lopta a virágot, s szelíd, nyugodt arccal, ábrándos kék szemeit félig lezárva, tűrte el annak vizsgáló tekintetét.
S ha egyszer - évek után - rájön ez a király - ez az ember, hogy őt a legkedvesebb védence folyton csalja és meggyalázza, s teszi ezt a lángész találékonyságával, a gonosztevő rafinériájával, s az őrült szenvedélyével! Mit fog tenni vele ez a sértett ember? Aki azonfölül még király is?









Jókai Mór: A két Trenk


ÖTÖDIK FEJEZET  A magyar Trenk
A kalandos regényt egyszerre félbeszakítá a megújult háború.
A béke esztendjét, mely menyegző és parádé között folyt le, már megelőzte két véres hadjárat; II. Frigyes az 1741-i háborúban elfoglalta az osztrákoktól Sziléziát, s a visszafoglalási kísérletnél döntő ütközetet nyert meg Mollwitz körül. Ezt a diadalt ugyan tudtán kívül aratta a király, derék gránátos ezredei - ezek a mozgó bástyák - nyerték azt meg; míg ő maga összetört lovasságával futott a csatatérről, az üldöző huszároknak visszakiáltva: ,,Engem nem fogtok el; jobb lovam van, mint valamennyiteknek!"
Azután az osztrák örökösödési háború szépen kihízott európai háborúvá. II. Frigyes szövetséget kötött XV. Lajossal, német a franciával! Ausztriának pedig segélyére jött Anglia; amazokhoz csatlakozott Spanyolország, emezeknek pártjára kelt Nápoly és Szardínia; valamennyi ellenség kiválasztotta Ausztria semmivé tételére a bajor királyt, Károly Albertet; annak szánták Mária Terézia német és cseh tartományait. Magyarországot meghagyták a királynőnek.
Ekkor azonban Magyarország is beleszólt a háborúba. Ismeretes a ,,vitam et sangvinem pro rege nostro" jelszóval kezdődő fordulópontja a történelemnek, s amíg a francia hadsereg Prágát elfoglalta, amíg a bajor sereg Bécs kapujáig hatolt, a burkus a kettő között nyomult előre; amíg Károly főherceg, az osztrák deréksereg élén azt kérdezgette a bécsi főhaditanácstól: ,,Már most én a három ellenség közül melyiket támadjam meg?", azalatt a magyar hadsereg, Khevenhüller tábornagy alatt Nádasdy Batthyány-huszárjaival, kunok, jászok, hajdúk hadaival betört Bajorországba, elgázolt franciát, németet, akit útban talált, s amely napon Károly Albertet Frankfurtban a Bertalan-székesegyházban német császárrá megkoronázták, azon a napon törtek be fővárosa, München kapuin Menczel pandúrjai, s a frankfurti illuminációkhoz és tűzijátékokhoz a szerteszét felgyújtott falvak és városok vésztüze adta a visszfényt. VII. Károly császár, Csehország királya megkapta, amiről álmodott, ezt a két dicsőséges titulust; hanem egész Bajorországot elveszté.
Ekkor kezdett Trenk Ferencnek a neve Németországon egyértelművé lenni az ördögével. Ő csinálta ezt a rettenetes kivilágítást ellenség földjén.
Trenk Ferenc közeli rokona volt Frigyesnek, atyáik testvérek voltak. Családjuk a legrégibb német lovagok törzséből való. Frigyesnek az atyja a család törzsbirtokán, Königsbergben maradt. Porosz lovassági tábornok lett, az öccse pedig osztrák szolgálatba állt, magyar honosságot nyert, Horvátországban nagy főnemesi birtokot kapott donációba, s Magyarországon is halt meg mint Lőcse városának parancsnoka.
Tehát már a két testvér megérte azt, hogy mint ellenség álljon egymással szemközt. A mollwitzi ütközetben egymásnak a katonáit vágták. A két unokatestvér azután még az ellenséges fegyverzeten kívül testben és lélekben is tökéletes ellentéte volt egymásnak.
Frigyes szoborszerű, atlétai alak, apollói arccal, behízelgő kék szemekkel, oroszlánrőt hajjal, mely Frigyes király mintájára, nagy göndör fürtökben, homlokáról felsimítva omlott hátra. Ferenc pedig széles vállú, vastag derekú vasgyúró, rendkívül hosszú karokkal és iszonyú tenyerekkel, ha egy embernek a koponyáját a markába szorította, az elájult bele. Az van róla feljegyezve, hogy a pallosával egy ökörnek a nyakát egy csapásra le tudta vágni, s a törökök fejeit úgy aprította, mint a répát. Arca születésétől fogva rút volt; kiálló pofacsontok, bikahomlok, sűrű szemöldök, vastag orr, felvetett, széles ajkak, előrenyúló áll; sörtekemény haja fekete volt, s mikor haragba jött, a fejbőrét mozgatni tudta, s akkor a haja ég felé meredt. S ezt az ijesztő arcot még rémségesebbé tette egy véletlen. Egyszer egy tonna lőpor robbant fel mellette, s a láng úgy teleszórta az egész arcát fekete lőpor-pontokkal, hogy annak most már minden attribútuma megvolt, ami egy ördög minősítéséhez megkívántatik. Tökéletessé tette azt azonban indulatának kifejezése az arcvonásaiban.
Ahogy Frigyes maga leírja nagybátyját, a magyar Trenk kegyetlen volt, dorbézolásban és kicsapongásban véget nem ismerő. A szerelmet is csak úgy ismerte, mint a kínzásnak legpokolibb faját. Kíméletlen az ártatlanok iránt, engesztelhetetlen a bosszúállásban, embergyűlölő az istentelenségig, s minden vallásnak megtagadója. Mint ellenség félelmes, mint barát hitszegő, csalfa.
És amellett egy lángész! Tele humorral, szatírával, sokat olvasott, tanult; a feje egy káptalan; hétféle nyelvet beszél úgy, mint aki beleszületett; mikor a kalandjait elregéli, mikor a vezérek, udvaroncok léhaságát előadja víg társaság előtt, mindenki kacag rajta, s elfelejtik neki, hogy olyan rút. Még hegedülni is tudott - és igen szépen. Mikor azokat a mélabús magyar és horvát népdalokat hangoztatá a nyirettyűjével, az embert megríkatta vele.
Legrosszabb indulata volt a kapzsiság, a kincsszomj. Hősi életútjának ez volt az útmutatója. Mikor pandúrjai élén egy városba betört, azoknak az volt az utasításuk, hogy raboljanak. A templomok kincse sem volt előtte szent; kelyhek, monstranciák, pásztorbotok, keresztek, szent szobrok (ezüstből) különösen érdekelték. A rablott tárgyakat aztán potom áron összevásárolta a pandúrjaitól, s szekérre rakva küldte haza Unna-völgyi várába. S ha a harámbasái közül valamelyik vonakodott átadni a zsákmányolt ékszert a vezérének, egy drágaköves órát, brilliántos nyakláncot, azt a legközelebbi ütközetben óriási küldetéssel bocsátá az ellenségre, mikor azután elesett, érte ment, hulláját megmenté, s úgy örökölte az ékszereit.
Három év alatt kétmillió forintot érő kincseket rabolt össze. Csak az igazgyöngyök százezer forintot értek, amiket összegyűjtött.
És amellett határtalan volt a fösvénysége. Roppant gazdagságából soha semmit el nem költött. Pandúrjai nem kaptak zsoldot, szabad rablás volt a fizetésük. A táborozás alatt mindent ingyen kapott a megsarcolt lakosságtól, s ha béke idején felvetődött Bécsbe, naponként nem adott ki saját élelmére többet egy forintnál; azt is a fogához verte előbb: reszketett a pénzért.
Mennyire ellentéte volt ebben is az unokaöccsének, aki mindenét megosztá bajtársaival, s ahogy jött a pénze, úgy el is ment rögtön.
S ennél a kegyetlen szörnyetegnél, aki a démoni fogalom ideáljának látszott, még voltak kegyetlenebb, szívtelenebb démonok, akik őt is semmivé tudták tenni - a bécsi udvaroncok.
Trenk Ferenc már húszéves korában kimutatta a foga fehérjét. Legelső hőstette az volt, hogy egyszer kivont jatagánnal ment az apja tiszttartója elé, pénzt követelve tőle. Az kereken megtagadta az úrfitól kívánsága teljesítését. Fel sem kelt előtte, csak úgy a karszékében ülve, a szájába dugott pipán keresztül mondá, hogy ,,nem".
- Adsz? Nem adsz? - kérdezé még egyszer az úrfi, a jatagánt fölemelve.
- Nem!
Azzal egy suhintással leütötte a fejét a tiszttartónak, s aztán megint viszatette a leütött fejet a helyére.
- No, hát mégsem adsz?
Ezért a virtusáért aztán futnia kellett az országból.
Átmenekült Oroszországba, ott a cárné szolgálatába állt, s Münnich tábornagy alatt vitézül harcolt a törökök ellen. Hamar fölvitte a kapitányságig.
A besszarábiai hadjáratban megnyílt a dicsőség mezeje Trenk Ferenc előtt, s ott még nagyra vihette volna, ha azt, amit a kardja élével kivívott, a kardlappal el nem rontotta volna.
Egyszer a huszárezred, melynél mint százados szolgált, erőszakolt kémszemlére lett kiküldve. A sűrű erdők között előhaladva, rá is bukkantak a török előcsapatra, mely előőrsöket nem állítva, sátorozott egy folyam melletti síkon.
Csacsinoff ezredes, amint megpillantá a török tábort, azonnal vissza akart húzódni, hogy a fővezérnek jelentést tegyen az ellenség állásáról.
- De ördögöt vonulunk vissza! - tüzeskedék Trenk Ferenc. - Itt most meglephetjük a törököt; ezerkétszázan vagyunk, azok legfeljebb háromezren; úgy szétverjük őket, hogy a Dunáig meg sem állnak.
Az ezredes azt mondta neki, hogy fogja be a száját.
Trenk Ferkó befogta a száját, de kihúzta a kardját, s amit az óbester az egész ezredével nem mert megpróbálni, azt megtette ő a maga svadronjával. Kétszázad magával kirohant az erdőből; közévágott a háromezernyi töröknek. A nyavalyások, akiket csendes álmukban lepett meg, azt hitték az ördög van a hátukon, szétfutottak; otthagyták a sátraikat, az volt boldogabb, aki lóra kaphatott, s átúszhatott a folyón. Ferenc vitéz levágott belőlük, ahány a keze ügyébe került, elvett tőlük ötszáz lovat, elkapta a basának a lófarkas jelvényét, s aztán felgyújtá az otthagyott sátorokat.
És Csacsinoff ezredes még akkor sem avatkozott bele a hajcihőbe. Trenk Ferkó haragtól lángolva, vérontástól mámorosan tért visssza a maga svadronjával az ezredeshez.
Odarúgtatott Csacsinoffhoz, amint az a szép rendben fölállított lovasság előtt a tábori távcsövével szemlélte a terepet, s az adjutánsának diktálta a futó ellenség létszámát - pontos tudósítás céljából.
- Hát te nyomorult gyáva pribék! - kiálta rá Trenk Ferkó. - Még akkor sem mersz a helyedből megmozdulni, mikor már látod, hogy én magam szétzavarom a török tábort. Te most megsemmisíthetted volna az egész török avantgárdát!
S nem elégelte meg a szóval hanem ott az ezred hadrendje előtt úgy végigverte kardlappal az ezredesét, hogy az a lováról is leesett.
Ezért aztán annak rendje szerint haditörvényszék elé állíták Trenk Ferkót, s főbelövetésre ítélték.
Münnich tábornagy azonban kegyelmet adott neki, azon föltétel alatt, hogy a legközelebbi csetepaténál három török fejet fog elhozni.
Trenk Ferkó hozott aztán neki négyet.
Ekkor a tábornagy a fiút őrnaggyá léptette elő. Most már hatszáz embernek parancsolt.
Ezúttal egy kozák ezredhez tették át.
Ott is sok merész hadikalanddal tette magát nevezetessé. Úgy beszéltek róla, mint egy csodahősről.
A Drina mellett erős ágyúharc folyt, a törökök a bal parti üteggel nagy kárt tettek a jobb parton fölállított kozákságban. S az orosz pattantyúsok nem bírtak nekik megfelelni.
Trenk Ferkó egyre lovalta az ezredesét, a vitéz Buffaloff kossevói attamánt, hogy bocsássa rohamra a kozákjait a gyilkos ágyútelep ellen; de ez azt felelte neki, hogy ,,maradj veszteg".
Egyszer aztán fejébe ment a vér az ifjú őrnagynak; rohamot fúvatott, s a maga hatszáz kozákjával átúsztatott a Drinán, az ágyútelepet fedező szpáhikat szétverte, a török komparadzsikat leaprította, az ágyúikat beszögezte, s aztán, mint ki dolgát jól végezé, megint visszaúsztatott az ezredéhez.
Folytatása következett logikai egymásutánban. Trenk Ferenc Buffaloff kossevói attamánt, ott az egész sereg színe előtt kegyetlenül elpáholta kardlappal.
Ezért aztán másodszor is halálra ítélték.
Münnich tábornagy ismét kegyelmet osztott neki, de egyúttal elcsapta a hadseregtől, s kitiltá Oroszországból.
Akkor aztán a tüzes fiatal legény hazakerült Magyarországba.
Jó híre megelőzte. Az ilyen derék vitéznek nagyon is lett volna helye az osztrák ármádiában, aki a tohonya generálisok flegmatikus temperamentumát kardlappal szokta kikúrálni, éppen ezért nem kapott sehol helyet.
Pedig az apja is előkelő vezértiszt volt. Annak meg éppen nem volt rá szüksége. Még csak az kellett volna!
Hisz ez megkardlapozná az egész Hofkriegsrathot és a Generalkommandót első alkalommal.
Azt mondta neki az apja:
- Édes fiam, ha már verekedni akarsz, ott van a saját dominiumunkban a hozzád méltó ellenség: az ezer meg ezer haramia. Tele van velük a fekete erdő. Szedd össze a szerezsánokat, pandúrokat, hajdúkat pusztítsd el, irtsd ki a zsiványokat. Az lesz a neked való mulatság. A katonáink nem bírnak velük.
És a fiatal Trenk Ferkó megtette azt, amire a generálisok nem voltak képesek. Egy év alatt megtisztította Horvátországot és Szlavóniát a rablóhadtól. De fel is voltak ékesítve az országutak karóba húzott meg kerékre font zsiványokkal végtől végig. Az utolsó csapatjukat pedig körülzárta hozzáférhetetlen sziklavölgyeikbe.
Ekkor tört ki a háború Mária Terézia és ellenfelei között.
Soha csúnyább utálatosabb ürügy alatt nem indítottak meg népirtó vérfürdőt, mint ebben a háborúban. Megtámadtak egy törvényes uralkodót, egy megkoronázott főt - csupán azon okból, mert asszony. Ha férfi lett volna, békében hagyják. De mivel nő volt, meg kellett osztozni a tartományain. A porosz király nagy hirtelen elfoglalta Sziléziát, a bajor király Felső-Ausztriát, s Bécsig hatolt hadseregével; a francia pedig elfoglalta Csehországot, megszállta Prágát. A másik kettőnek csak volt oka, ha nem is volt igazsága, országát akarta új tartományokkal gyarapítani; de mi keresete volt XV. Lajosnak Csehországban?
Ennek a fiatal királynak a viselt dolgaira mindig nagy befolyással voltak a szép hölgyek. Az egyik kedvence megtanította hímezni. A király igen sokra vitte ebben a művészetben. S a király példája hódít. Valamennyi udvaronc mind hímet varrni tanult; a versailles-i palota egész hímzőműhely lett, s nem is volt igaz nemes, aki nem a saját stikkolását viselte a kard hevederén. - Ekkor új vonzalma támadt a királynak, a szép Chateauroux hercegnőben. A kegyencnő andalúziai faj volt, heves vérű és követelő. Ez felbuzdítá a királyt, hogy ő is tépje a harcmező babérait, miként kortársa, a szép Frigyes király. S erre XV. Lajos félredobta a hímzőrámát, előhozatta a paripáját, nyeregbe ült, zászlót bontott, vele együtt a hercegek és márkik szintén félbehagyták a tűvel festést, lóra ültek, zászlót ragadtak, s berontottak nagy hadsereggel Mária Terézia országába, hogy a szép Chateauroux hercegnőnek örömet csináljanak vele.
Ennyi igazságtalan orvtámadás visszatorlására Mária Terézia is hozzányúlt minden kínálkozó fegyverhez.
Mikor már a három ellenség minden örökös tartományát elfoglalta, s azokból csak annyi volt még az övé, amennyit Károly főherceg hadserege kicövekelve tartott, akkor felhívta a királynő a magyarokat elveszett országai visszafoglalására.
A fiatal Trenk Ferenc önként ajánlkozott egy szabad pandúrcsapatnak saját költségén kiállítására. Amint erre felhatalmazást nyert, felszólította a sziklavölgyekben körülzárt haramiákat, hogy teljes bűnbocsánat mellett álljanak be az ő csapatjába. Azok odasereglettek mellé: harámbasáik lettek - főtisztjeik.
Három év alatt Trenk Ferenc pandúrcsapatja ötezer főnyi dandárrá szaporodott fel. Csupa merő szemenszedett zsivány, bojnyik, haramia, futóbetyár, akik között válogatott gárda volt a pandúr. Zsoldjuk szabad rablás. Jaj annak az országnak, ahova ezek beszabadulnak!
Először végigpusztították Bajorországot. Amíg Khevenhüller Nádasdyval a bajor király hadseregét két ütközetben tönkreverte, addig Trenk Ferenc pandúrjai lángba borították a falvakat, s ölték, mészárolták irgalom nélkül, akit a lovuk utolért. A francia hadcsapatok hanyatt-homlok futottak előttük. A jó bajor király a saját országából kinnrekedve, csak lamentáló protestációval tudott föllépni a pusztító hadak ellen: ,,A népjog ellen való az ilyen hadviselés!" De hát őneki minő népjog adta a fegyvert a kezébe?
Azt mondja az írás: ,,Aki fegyverrel öl, fegyver által hal meg."
(Ezt a tételét a szentírásnak a nazarénusok hamisan magyarázzák. Szerintük a Megváltó e szavakkal megtiltotta a fegyver használatát. Pedig éppen ellenkező e mondásnak az értelme. Aki fegyverrel öl, azt fegyverrel kell megölni. Aki az én hazámba betör, aki az én hazám fiait megöli, annak Krisztus vezérszava szerint fegyver által kell meghalni. És miután magától lövő puska nincsen, s a karddal láthatatlan kezek sem hadakoznak, bizony nekünk magunknak kell azt a fegyvert a kezünkbe vennünk, hogy Krisztus mondása végrehajtassék, s az, aki fegyverrel ölt, fegyverrel haljon meg. Igaz értelme az, hogy istenfélő ember ne kezdje el a háborút; de ha az istentelen ember elkezdi, akkor a kegyes istenfélő ember verje vissza!
Az első hadjárat azzal végződött, hogy Mária Terézia Boroszlóban különbékét kötött II. Frigyessel, átengedve neki Szilézia legszebb részét, s azzal a porosz hadsereg szépen hazament. A bajor sereget már a magyarok, osztrákok tönkreverték, s akkor aztán egyesült erővel fordultak a Prágában uralkodó franciáknak. Azok télben, hóban menekültek haza, üldöztetve Festetics tábornok huszárezredeitől, s jó, ha egyharmad része meglátta a szép Franciaországot. A király segíthetett volna ugyan tönkrevert hadvezérén, Bellisle hercegen, mert ott állt a Rajna mellett egy derék sereggel: de hát mással volt elfoglalva. A szép Chateauroux hercegnő a húgával együtt meglátogatta a táborban a királyt, s enyhülést hozott neki a hadjárat fáradalmaiért, s aközben XV. Lajos elfeledé az egész háborút. A királyi sátor előtt a testőr svájciak dalolták fennhangon a gúnyverset: ,,Ah, madame Enroux! Je deviendrai fou. Si je ne vous baise!" (Ah, Enroux asszonyság! Mindjárt kitör a kórság. Ha meg nem csókolhatlak!)
A sok édességnek az lett a hatása, hogy a király belebetegedett, s akkor aztán hosszú ideig nem volt kedve semmiféle vitézkedéshez. Ebben a mizerábilis állapotában riasztá föl az a rémhír, hogy a rettenetes Trenk Ferenc átúsztatott a Rajnán ötezer pandúrjával, széltében öl, vág, rabol, sarcoltatja és gyújtogatja a szép elszászi városokat szerte.
Trenk Ferenc átvitte a háború fáklyáit magába Frankhonba.
Trenk pandúrcsapatja teljesen felzavarta a francia hadakat. A rendes haditaktika csúffá lett téve a szokatlan harcmód által. Ezek derékharcot ritkán álltak: ha kemény ellenállásra találtak, megfordultak, szétfutottak, de néhány óra múlva ismét egy csapatban voltak, s újra kezdték a támadást. Ravasz megfutással maguk után csalták az ellenséget, s elrejtett cimboráikkal egyszerre két tűz közé fogták: mikor az ellenfél azt hitte, hogy elkergette őket, egyszerre csak azt vette észre, hogy már a háta mögött vannak. Soha az ellenséget éjszaka nem hagyták pihenni, s hihetetlen utakat tudtak belovagolni az éj sötétjében.
Embereik és lovaik abból a fajtából valók, amely minden viszontagságaihoz az időjárásnak hozzá van edzve, maguk a paripák is csikó koruktól kezdve az erdőn nőttek fel, télen-nyáron soha akolban nem voltak; a lovasaiknak is többször adott szállást a bokor, mint a csárda. Fegyvereik is olyan ismeretlenek. A horgas fokos, amely ellen a sisak meg nem véd; a pányva, amivel az ellenfelet lováról lerántják; a görbe kard, a handzsár, ami veszedelmes eszköz összekeveredett tusában; lőni tudnak puskával lóhátról futás közben, s kurta nyelű baltáikkal célba hajítanak, hogy az az élével áll meg. Pardont nem adnak senkinek. Házakat, templomokat előbb kirabolnak, azután felgyújtják. Istent nem ismernek, ahol egy pap akad a kezükbe, azt kegyetlenül elverik. Ebben a vezérük jár elöl a példával: papokat eldöngetni, reverendákat kiporolni, ez az ő legkedvesebb mulatsága. (Majd lesz még erről szó!)
Trenk martalóccsapatai Strasburgig elszáguldoztak, s ezalatt Nádasdy tábornok egész kényelmesen hidat verhetett a Rajnán, s átkelhetett a hadtestével. Egy nappal később maga Károly főherceg is átvonult a deréksereggel.
Az osztrák és magyar seregek hatvanezer főnyi erővel álltak Elzászban. Egy év előtt még a franciák voltak Csehország urai.
A francia király kórágyán olvasá vezére, Noailles herceg tudósítását a magyarok és osztrákok kellemetlen látogatásáról: a vezér azt kérdezte, hogy mit csináljon? A király átadta a jelentést Chateauroux hercegnőnek, a hercegnő átadta a bíbornok miniszternek; a király káromkodott, a hercegnő sírt, a bíbornok fohászkodott; de a fővezérnek egyik sem mondta meg, hogy mit csináljon.









Jókai Mór: A két Trenk


HATODIK FEJEZET  Circe
II. Frigyesnek sokkal több gondot szerzett az osztrák-magyar seregek betörése Franciaországba, mint XV. Lajosnak.
Közte és Mária Terézia között békekötés volt. De hiszen arra való a diplomácia, hogy ahol békesség van, azt elrontsa.
Az ürügy megvolt. Mária Terézia a szegény német császár lába alól kihúzta a földet; egész Bajorországot kezében tartá. Márpedig az illendő dolog, hogy aki egyszer német császár, annak valami birtoka legyen is a német földön: tiszteletbeli császár nem lehet az ember!
Aztán élni is csak kell valamiből, egy császár nem telelhetett ki csupa díszlakomákból.
Evégett II. Frigyes követe sürgető előterjesztéseket tett Mária Teréziánál, különösen a Trenk pandúrhadának kegyetlen hadviselése miatt. A férfilelkű asszonynál azonban a legyőzött ellenség számára nem volt irgalom.
Mária Terézia szóba sem állt a burkus követtel, sőt mikor az már nagyon követelő kezdett lenni, az udvari bolondját utasítá, hogy fizesse ki őt aprópénzzel.
A királynő tréfamestere egy kálvinista peregrinus diák volt, akinek furfangjait megörökíté a krónika.
Áron diák a porosz követnek ezt a példát mesélte el szép hegedűszóban. (Mikor tudniillik azt a Trenk Ferenc kegyetlenkedései fölött lamentált.)
- Tudod, komám: egyszer egy parasztot megtámadott az utcán a földesúrnak a sinkoránja. A parasztnál vasvilla volt, s ezzel olyan erősen védelmezte magát, hogy a molosszus kutyát agyonszúrta. Nagyon megharagudott ezért a földesúr: ,,Hát, ebadta! Nem tudtad magadat a kutyám ellen a vasvillád nyelével védelmezni?" ,,Azt tevém lesz, nemes uram, bizonnyal - monda a paraszt -, ha a te kutyád is a farkával akart volna megharapni."
A mese nagyon érthető volt.
Megharagudott-e ezért II. Frigyes? Az nem bizonyos, Trenk Frigyes azt állítja, hogy felindult. A nagy király azonban nagy színész is volt. Környezete előtt azt a szerepet játszotta, hogy ő lelke hajlamai ellenére, a királynő kíméletlensége által kényszeríttetik újból fegyverhez nyúlni. Pedig már akkor alá volt írva a titkos szerződése egyfelől a francia királlyal, másfelől a német császárral, mely szerződés pontozatai szerint, amíg a francia hadsereg az Elzászba betört osztrák-magyar deréksereget megtámadja és megveri, II. Frigyes bevonul Csehországba, azt elfoglalja, s felét magának megtartja, felét Bajorországhoz csatolja, ahová az elűzött császárt visszahelyezi lesz.
Ő azután tudott utasítást adni a franciáknak.
Ahol magyar seregekkel állnak szemközt, ne várják be a támadást, hanem ők előzzék meg azokat rohammal.
Egy szeptemberi reggelen valamennyi főtisztet felhívatott magához Frigyes király Potsdamba. Igen jól tudta előttük adni a skrupulózus filozófust, akit a fátum hatalma ismét a fegyverre appellálni kényszerít. Az igazi oka a háború újból megkezdésére azonban leginkább az volt, hogy Mária Teréziának főhadserege túl járt a Rajnán, s a királynő a békekötésben bízva, saját országát csaknem védtelenül hagyta.
Frigyes királynak Prágáig való előnyomulása inkább sétajárásnak mondható, mint hadjáratnak. Senki sem állt az útjában. Szászország kedélyesen ajtót, kaput nyitott előtte.
II. Frigyes a hadüzenet után tizednapra Prága előtt állt három hadtestével: a negyedik, Schwerin hadteste, egy nappal később érkezett meg Szilézia felől a Moldva túlsó oldalán.
Prágát Harsch osztrák tábornok tartá megszállva tizennyolcezernyi hadsereggel.
Ez a név is egyike a korszak nevezetességeinek.
Ha mai napság egy operett librettistája egy ilyen generálist próbálna színpadra hozni, a kritika agyonverné érte.
Először is azt tette, hogy a franciák által a tavalyi nagy, nyakra-főre retirálásban ott feledett hajóhidat szépen otthagyta az érkező burkusoknak. Azok különben kénytelenek lettek volna hetekig várni, amíg a pontonjaik utánuk érkeznek. Így azonban a kész hidat maguk előtt találva, azon menten keresztülköltözének, s Prágát körülfogták.
Azután azt a zsenialitást követte el Harsch generális, hogy a várost uraló Ziska-hegy fellegvárába csupán negyven horvát határőrt helyezett el. Ezt a veszedelmes állást kellett volna teljes erőfeszítéssel megvédelmeznie.
Így azonban az a negyven granicsár éppen csak arra volt jó, hogy a porosz gránátosok előtt leeressze a felvonóhidat, nehogy azok létrákon legyenek kénytelenek a falakra felmászni.
Akkor azután Frigyes király ugyanebből a Ziska-hegyi várból kezdé el lövetni Prágát.
Harsch generális persze oda föl a magasba nem tudott lövetni: hát csak tűrte egy darabig a mulatságot. Mikor aztán megsokallta az ágyúzást, tizenkét napi követésre méltó keresztényi türelem után, akkor elővette a legjobbik eszét és kapitulált. Tizennyolcezer ember lerakta a puskát anélkül, hogy annak a hangjában gyönyörködött volna. Soha országot olcsóbb áron nem vettek, mint Frigyes király ezúttal Bohémiát.
A cseh főurak és polgárok siettek lábaihoz rakni hódolataikat.
Csakhogy ezzel még nem volt a háborúnak vége.
Az a rendkívüli és hihetetlenséggel határos fordulat következett be, hogy amint Károly főherceg és Nádasdy meghallották, hogy Frigyes király betört Csehországba, nem kérdezték meg előbb a bécsi főhaditanácstól, hogy mit csináljanak, hanem rögtön visszafordultak, átkeltek a Rajnán, s olyan gyorsan, ahogy mentek, vissza is tértek Bajorországon át Csehországba. Elöl sietett Trenk Ferenc a pandúrjaival.
És Noailles herceg, akinek a francia hadsereggel sakkban kellett volna tartani Károly főherceg seregét, igazi művelt franciához illő udvariassággal engedte neki, hogy magát rekomendálva hazatérjen.
Trenk Frigyes nagy kegyében állt ekkor II. Frigyes királynak. Most is, mint azelőtt Berlinben és Charlottenburgban, a királlyal egy asztalnál étkezett. Ahogy amott részesült lúdmájpástétomokban, úgy szelte meg itt a királlyal ugyanazt a pumpernikkelt (a dercekenyér legkomiszabb fajtáját).
II. Frigyes otthon tudott gourmand lenni: válogatós volt a borokban, s a szakácsának utasításokat adott; a táborozás alatt pedig ette azt a rosszul sült kenyeret, amit a közkatonája, sütötte hozzá maga a szalonnát a bivouac tüze mellett, hált a puszta földön, feje alatt egy kéve zsuppal. S legfeljebb rámordult a közkatonára, aki a feje alól kihúzta a szalmát: ,,Te fickó! Nekem is hagyj valamit!"
Ezért imádták is a katonái.
Hetekig nem váltott öltönyt, s a lábáról le nem húzta a csizmát. Nagy sárban leszállt a lováról, s együtt gyalogolt a latyakban a gránátosaival.
Trenk Frigyes hű követője volt a mesterének. Neki is bő lakomája volt a földbe fagyott répa, amit a parasztok a mezőn feledtek.
És nemsokára bőséges alkalmuk nyílt a koplalásra.
Megérkezett nagy lóhalálában Trenk a pandúrjaival, az ,,örök" Nádasdy a magyar huszárjaival, s ettől fogva a diadalmas porosz hadsereg maga lett körülzárva.
Nem jöttek azok ütközetet állni, csak éppen az élelmiszereiket fogdosták el a poroszoknak.
A katona még csak kiállja a koplalást, de a ló elpusztul, ha szénát, abrakot nem kap.
A hatalmas porosz sereg hat hét alatt negyvenkétezer embert veszített a soraiból, anélkül, hogy egy ágyúlövést hallott volna. Elhordta őket az éhség és a tábori nyavalya. A legtöbb átszökött az ellenséghez, ahol volt mit enni.
Utoljára a ,,rettenetes Trenk" átvádolt a zajló Elba folyón Pardubicig, s a poroszoknak minden felhalmozott széna- és szalmakészletét felgyújtotta. Ezzel az ínség a végső fokra hágott a táborban.
A pardubici takarmányhalmaz megsemmisítése után Frigyes király is kénytelen volt a barbár módszerhez folyamodni: erőszakos rekvirálás útján beszerezni a szénát, zabot.
Csakhogy érteni kell ahhoz! Nem oly könnyű az a rablás, mint ahogy az excellenciás urak gondolják. Annak akadémiája van. A burkusok pedig elemi ismeretekkel sem bírtak e magas szaktudományban. Valahányszor szénázó csapatot küldött a király a vidékre, az mind egy lábig odaveszett: hírmondó sem került vissza belőle. Azokat Trenk pandúrjai levágták. Lopni nehéz, de tolvajoktól lopni, az igazán nehéz.
Egyszer aztán, mikor annyira ment az ínség a táborban, hogy a király lovának is csak komiszkenyeret tudtak adni abrak helyett, azt mondta Trenk Frigyes: ,,No, most én megyek ki szénázni, majd megmutatom én, hogy mi annak a módja!" - A király felszabadította rá.
Frigyes kiválasztott maga mellé ötven derék sziléziai huszárt és huszonöt gyalog vadászt, s azokkal kora hajnalban nekivágott a széles világnak, jó szerencsére.
De félnapi járóra Prága körül nem talált Trenk Frigyes se egy tanyát, se egy majorlakot, amelyiknek teteje lett volna. Ott már mind a másik Trenk járt, s az mindent fölégetett; még a kutakat is behányatta.
Még beljebb kellett hatolnia kis csapatnak, étlen-szomjan.
Ha nyár lett volna, legalább a lovak egyet haraphattak volna a fűből: de tél volt, hó fedte a mezőt.
Végre, amint egy erdőből kibukkantak, nagy örömükre egy szép dombtetőn egy kolostort pillantanak meg, s túl a dombon egy csinos, rendezett falut, s annak a szélében egy urasági kastélyt. A kastélynak vörös teteje volt, középen tornyocskával, mögötte szép nagy park, körülpalánkozva: biztató jelenség volt, hogy a kémény füstöl. Ott sütnek-főznek.
Trenk Frigyes úgy osztá fel a csapatját, hogy az ötven huszár tegyen látogatást a klastromban, s ami áldást a barátoktól beszerezhet, azt hozza el magával; ő maga pedig a huszonöt vadásszal meglepi az urasági kastélyt. A parasztoktól nem lehet tartani, azok félnek a puskától.
Könnyű volt a kastélyba a bevonulás: nyitva volt a kapu. Az udvaron ácsorgott a sáfár. Azzal nagy hirtelen megértette Trenk Frigyes, hogy miért jött. Szénát, szalmát akar vinni a király serege számára. Utalványt ad róla, bármi áron adják. A sáfár azt mondta, hogy igen szívesen adják: van széna is, szalma is elég, szekér is áll a fészerben, valami tíz, amire felrakhatják: de hozzávaló forspont nincsen. A magyarok minden lovat elvittek. Egyebet nem bántottak. Ez a kastély és az uradalom Sch...in grófé, aki maga is az osztrák hadseregnél szolgál, generális rangban.
Ez már derék fogás! Egy osztrák tábornok kazlából húzni a szénát. Frigyes rögtön nekiállította a vadászait, hogy a szénaraktárból nagy gyorsan rakják meg a szekereket: majd azután szétnézhetnek, hogy a maguk számára is kapjanak valami harapnivalót. Első a ló, azután az ember.
Maga is éhes volt pedig, huszonnégy órai koplalás után. Amíg a vadászok a szénával bajlódtak, ő maga felrontott a kastélyba.
Elvadul az ember erkölcse a háborúban. Ez a finom gavallér az egyik kezében a kivont kardját, a másikban a felhúzott sárkányú pisztolyát tartva, vágásra, lövésre készen, csörtetett be az idegen úrilakba.
A kastély a régi patriarkális modorban épült, magas földszintre; a tágas, nagy pitvarból egyenesen a konyhába kellett lépnie, onnan nyíltak az ajtók az urak és vendégek szobáiba.
A bástyányi nagy tűzhelyen hatalmas parázshalom izzott, s ennek a tüzénél forgatott egy fehér sipkás, vén szakács egy nyársra húzott ludat. Egy szép pirosra megsütött ludat, aminek a zsírja az alatta levő serpenyőbe csöpögött.
A sültnek a szaga felütötte a berohanó katonának az orrát. Két hét óta nem volt már egy falat hús a szájában.
Az ember vademberré lesz a tábori életben. Kannibáli ösztönök nőnek fel benne, mint a megivott víziborjú.
Odarohant a tűzhelyhez.
- Ide azzal a lúddal! - ordítá a szakácsra. S nem várna a kapitulációt, kikapta annak a kezéből. Pedig adta volna az önként is, agyonrémülve a mellére szegezett pisztolytól.
S minthogy három keze nincs az embernek, Trenk Frigyes, hogy a nyársot is meg a pisztolyt is tarthassa, kénytelen volt a kivont kardját a foga közé szorítani.
Szép figura lehetett.
Egy ezüst mellvértes óriás, egyik kezében pisztollyal, másikban egy sült lúdba mártott nyárssal, fogai közt egy éles karddal.
Rohant a prédájával a legelső oldalajtó felé.
Mi volt a szándéka?
Hát az, hogy megegye az egész sült ludat. Egyedül maga, úgy, hogy a katonái észre ne vegyék; meg ne kelljen velük osztani.
Ah, egy kiéhezett fiatal gyomor nem ismeri a lovagiasságot, a pajtásságot. Az ember olyan szép állat ilyenkor, mint a farkas.
Az első szobában, amelybe Frigyes berontott, butító sötétség volt: az ablaktáblák mind be voltak zárva. Hanem egy oldalajtó függönye mögül valami zöldes világosság szűrődött át, hosszú sugárküllőt vetve a sötét szobába. Frigyes odasietett, s a sültlidas vasnyárs hegyével félretolta a nehéz brokátfüggönyt.
Ott aztán megtorpant: a lélegzete is elállt a bámulattól.
Egy hosszú terem nyílt meg előtte, gazdag rokokó bútorzattal, mely mélységében egy alkóvban záródott. Szemközt egyetlen magas ablak vetett világot a szobába, ólomba körített zöld és sárga talpüvegeken át. A kerevet előtt egy selyemdamaszttal terített sárkánylábú asztal állt, azon pástétom, sütemény, déligyümölcs ezüsttálakon; hosszú nyakú palackok, illatgőzölgő puncsos üst. Ínyenc lakoma!
De nem ez a látvány:, állítá meg helyében a szilaj hadfit, hanem valami más.
A fülke szétnyílt kárpitja közül egy női alak jött elő: éppen úgy, mint Anadyomene a habokból. A függöny tengerszín selyem volt. Mint mikor Cythere tengertajtékból megszületett. Egy tündéralak, kinek nem volt egyéb takarója, mint a nyers selyemhez színlő hosszú hajzata. Az ablak zöld világítása mellett a csábalak rózsaszínűnek látszott; de ami aranyos volt rajta, az annál aranyosabb lett.
S a hölgy, akit így megleptek, nem sikoltott fel a belépő férfi láttára, nem sietett függönyeivel eltakarni circei bájait, hanem hangosan elkacagta magát, mikor Frigyest meglátta.
Hiszen volt is rajta kacagni való! De ez a kacagás a szép, eleven szobrot még varázslóbbá tette.
Frigyes elvesztette az eszét. Van még az éhségnél is erősebb indulat. Kard, pisztoly, nyárs mind egyszerre a földre lett dobva; a lovag egy szökéssel ott termett a kacagó nő előtt, s a lábai elé térdelve, átölelte annak a termetét.
- Parbleu! Ce cuirasse me gêne - mondá a meglepett hölgy.
Perc múlva mellvért le volt dobva. Aztán a dolmány is (annak meg a zsinórja karcol). A hölgy segített.
- Ah, c'est un beau garçon! Qne vous êtes un bel homme! - hízelkedék a gyönyörű démon, s kétfelé pödörve az ifjúnak kunkora bajuszát, egy forró, őrjöngő, észrabló csókot nyomott az ajkára: ,,Vous dinez avec moi."
Aztán odavonta magával a kerevetre, s tömte a kezével a szájába az ételt, itatta a kisebb-nagyobb poharakból; másik karjával átölelte a nyakát. Nem tudni, a pohár volt-e több, vagy a csók? S melyik volt az édesebb, a mámorítóbb?
Frigyesnek egy pillanatja sem volt, hogy arra a kérdésre megfelelhessen magának: vajon micsoda ez a hölgy? - Mi a magyarázata ennek az őrjöngéssel határos szenvedélynek? Talán védelmi mód ez nála, amivel a kastélyát kármentesíti a felprédálástól? Akkor nagyon sikeres stratagéma! Vagy a temperamentuma viszi ilyen rendkívüli helyzetbe? Mindez végigfutott az agyában; de nem sokat töprengett fölötte. Hadjáratban a jó szerencsét két kézzel öleli át az ember, s nem hagy semmit a pohár fenekén.
Csak sokára kérdezték meg egymástól, hogy hívnak, gyönyörűségem?
,,Frigyes!"- ,,Miranda!"
Akkor aztán egymás fülébe suttogtak: ,,Ah, mon Fredrigo! Ah, mia Miranda!" Végén már olaszul beszéltek. Ez az igazi szerelem nyelve.
Egyszer csak nagy lárma támad kinn a kastélyudvaron; jajgatás, káromkodás, kardcsattogás, lódobogással vegyest.
Trenk Frigyes ekkor tért egyszerre eszéhez kettős mámorából.
- Itt az ellenség!
A hölgy hirtelen egy selyem falbalát öltött magára, s az ablakhoz futott, lenézett az udvarra.
- Magyar huszárok vannak itt! Meglepték a vadászokat - suttogá Frigyesnek.
Frigyes gyorsan felszökött helyéből, s nem keresve se vértjét, se dolmányát, a földre dobott kardjáért, pisztolyáért rohant, s futni akart.
Miranda útját állta, s a nyakába csimpajkozott.
- Hová akarsz menni?
- A katonáimhoz.
- Azokon már nem segíthetsz. Azok gúlába rakták a puskáikat az udvaron; a huszárok a szénapajtában nyomták el őket, fegyvertelenül.
- Akkor megöletem magamat. Ezt a szégyent túl nem élem.
- Legyen eszed! Én megmentelek. Vedd magadra gyorsan a dolmányod, a vérted. Itt egy rejtek, ahol az ellenség rád nem talál.
Azzal egy nagy arcképet rámástul elfordítva sarkában, amögött egy mély fülkét mutatott Frigyesnek, amelyben elrejtheti magát.
Trenk Frigyes gyanakodva nézett a hölgy szemébe.
- Siess, siess! - tuszkolta az őt a fülke felé; aközben segített neki a mellvértjét felkapcsolni.
Frigyes vonakodott.
- Ha fölfedeznek: élve nem hagyom magam elfogni. Ezzel a pisztollyal a fejemet szétzúzom.
- Te most azt hiszed, ugye, hogy én rossz démon vagyok, aki azért jöttem eléd ilyen csábalakban, azért ölelgettelek, csábítgattalak, hogy azalatt az ellenség meglepjen, hogy eláruljalak. Majd jobban megismersz később. Nem most találkozunk utoljára. Én téged enyémmé akarlak tenni. Veled együtt üdvözülni vagy elkárhozni. Csak egy óranegyedig engedelmeskedjél nekem, én megmentelek.
- Mit nekem az élet, ha a becsületem odavész. A katona becsület nélkül nem élhet.
- A becsületedet is visszaadom. Látni fogod. Vártalak. Előkészületeket tettem az elfogadásodra. Tudom, ki vagy. Szükségem van rád. Megszabadítalak.
De Frigyes mégsem engedte magát a rejtekodúba betuszkoltatni; hanem odaállt az ajtóba, kardját öklébe szorítva, elszántan, ahány ellenfél bedugja a fejét a függönyön, azt rögtön kettéhasítani.
- Ó, milyen szép vagy most - hízelkedék a tündérnő. - Igazi félisten vagy! - S bámulattal járta körül a harcrakész viadort.
Egyszer csak puskalövések hangzottak az udvaron, lódobogás, kardcsattogás, verekedő férfiak káromkodása.
Frigyes odafutott az ablakhoz, s kinézett az udvarra.
Mennyei látvány volt. Az ő huszárjai érkeztek meg: élükön a derék Norbert, a veterán strázsamester. Valaki értesítette őket a klastromban, hogy vezérük veszélyben van, s ők azonnal otthagyták a lakomázást lóra kaptak, s a válságos pillanatban megérkeztek.
A magyar huszárok pedig ugyanabba a hibába estek, amit a porosz vadászok elkövettek, hogy nem hagytak kívül őröket: azt hitték, nincs több ellenség. Lovaikról leszállva, fosztogatták a foglyul ejtett vadászokat, s mikor a sziléziai lovasok berohantak a kapun, olyan zavar támadt köztük, hogy a lovaikat sem találták. Aki lóra tudott kapni, az ki-ki a maga öklére igyekezett keresztülvágni magát az ellenségen; egy kis csapatnak sikerült is megmenekülni; de a nagyobb rész foglyul esett, azok között a csapatot vezető hadnagy. - A Kálnoky-ezredből való huszárok voltak.
E dühös küzdelmet Frigyesnek az ablakból kellett nézni. Le akart futni a katonái közé; de nem eresztették. A tündérnő a nyakába csimpajkozott, nem bírta a karjait lefejteni magáról, a lábait is akadályozta minden módon a lépésben, úgy tartá átfonva, mint egy jaguár a prédáját.
- Nem mégy oda! Elvégzik nálad nélkül. Elegen vannak.
Frigyes dühös volt; káromkodott; de nem tudott segíteni magán. Meg kellett volna fojtania azt a nőt, hogy megszabaduljon tőle. Csak akkor bocsátá az el, mikor az udvaron a diadalüvöltés felhangzott: ,,Hurrá, Frigyes király!" Trenk öcs vitézei leverték Trenk bátya katonáit.
Trenk Frigyes reszketett, mint egy gyermek. Düh, szégyen, hideglelés rázta.
Kinn az előteremben sarkantyús lépések hangzottak. Frigyes kiszökött a fényes budoárból, hogy vitézei itt ne találják.
A derék Norbert jött eléje; csimbókokba kötött hajáról csepegett az izzadság, pofáján feketéllett a lőporfüst. - Jelenté, hogy szerencsés időben érkezett meg; az ellenségből két halott, öt nehéz sebesült, huszonkettő fogoly, köztük a hadnagy. Ellenben a vadászok közül is levágtak kettőt.
- Hogyan értesültetek a veszélyről? - kérdezé Frigyes.
- Egy paraszt futott hozzánk ezzel a cédulával.
Női írás volt: ,,Siessetek rögtön a kastélyba, ellenség meglepett."
- Ki írhatta ezt?
Frigyes eltette a cédulát.
- Jelentem alássan - mondá a strázsamester -, a barátok rám erőltették ezt az erszényt. Százötven arany van benne.
Trenk Frigyes átvette az erszényt: azzal feltette a sisakját s az őrmester kíséretében lement a kastélyból az udvarra. Azt mutatta a katonái előtt, mintha ez az egész csetepaté az ő előre kicsinált stratagémája lett volna. A barátoktól kapott erszényt átadta az őrmesternek.
- Adjon kend belőle minden huszárnak két aranyat, a vadászoknak egyet, a többit tartsa meg jutalmul magának. Aztán mindenki egy levelet tegyen a nyelvére!
- Úgy lesz.
- Először is a sebesülteket kell bekötözni, azután a halottakat katonai tisztességgel eltemetni. Az elfogott lovakat a szénásszekerek elé lehet fogni; este előtt indulunk visszafelé.
Norbert vitéz sietett a parancsokat végrehajtani.
Frigyes pedig megdicsérte a katonáit vitéz magaviseletükért, s azzal ismét visszatért a kastélyba.
A delnő már akkor a divat parancsolta kosztümben állt előtte; virágfüzéres vertugadin rejtette termetét, dereka halcsont-páncél közé fűzve, haja tornyos frizurában, kezében legyező. Valódi nagyvilági dáma volt.
- Madame! - mondá Frigyes, miután a delnő kecses kézmozdulatával kijelölt karszékben helyet foglalt. - Kegyed volt az, aki ezt a cédulát a huszárjaimhoz küldte?
A hölgy némán bólintott fejével.
- De azt előbb kellett kegyednek megírni és elküldeni, mint én ideérkeztem.
- Mindenről értesülve voltam, ami készülőben van. Hogy önök idetartanak. Hogy a park mellett egy csapat huszár áll lesben. Könnyű volt a következményeket előre látni.
- De hiszen azok a huszárok kegyednek hazafiai, mi pedig ellenségei vagyunk.
- Papagáj! Hát ki mondta azt magának, hogy mi hívei vagyunk a magyar királynénak? Ha a harmadévi bevonulásnál Prágában ott lett volna maga (akkor még gyerek volt), láthatta volna, hogy a cseh nemesség milyen fényes tömegben sietett Frigyes királynak bemutatni a hódolatát: mi nem akarunk Ausztriához tartozni: minekünk az ellenségünk jó barátunk.
Azután megismertette a delnő Trenk Frigyest röviden a maga élettörténetével.
Ő e nemesi kastély úrnője: özvegy; férje a csatatéren esett el Nápolyban. Atyja olasz gróf volt, aki őt hajlama ellen adta férjhez egy cseh főnemeshez, aki Károly császár seregében szolgált.
Az olasz vér korán követelte a jussát. De abból kevés része lehetett a bécsi udvarnál. Az ifjú királynő szigorú volt. Mirandát rövid időn beneschaui kastélyába száműzték.
Unalmas, egyhangú özvegység napjai következtek.
S a hölgy szívében egy légiója lakott azoknak az ördögöknek, akik soha nem alusznak.
Mintha két különböző nő lett volna az az előbbeni meg a mostani. Ez még tegezni sem engedte magát, s a kezéhez sem engedett nyúlni. Vendégét tiszteletteljes távolban tartá magától, s feketekávét töltögetett neki, ezt az ébren tartó, kijózanító filtrát.
- Most van időnk a fecsegésre - mondá, szivarra gyújtva a kémikus gépnél. A szivar is újdonság volt abban az időben, a tűzcsináló gép is, mely platintaplóra bocsátott oxigénnel produkált lángot. - Önnek a katonái a szekerek megrakásával nem lesznek készen hamarább alkonyatnál, s önnek be kell várni az estét, hogy útra keljen. Azon az úton, amelyen idejött, vissza nem mehet. Azt már elállták az ön nagybátyjának a pandúrjai. Az a néhány huszár, akit önök most ebből a csetepatéből elszalasztottak, az egész Trenk-csapatot fel fogja lármázni. Ön azon az egyenes úton, amelyen jött, visszatérett okvetlenül a másik Trenk körme közé kerül. Szerencséje önnek, hogy több porosz furázsozó csapat is őgyeleg e vidéken, akik a pandúrok figyelmét önről elvonják. Ön pedig a megrakott szekereivel az egész Trenk-dandár háta mögött, kényelmesen az országúton haladva, nagyot kerül a király sátoráig. Ebben az irányban sehol sem fog ellenségre akadni. Károly főherceg az osztrák és magyar deréksereggel Szászországban táboroz; odavárja a porosz királyt, akit most csak a rendetlen lovasság és Trenk pandúrjai rajzanak körül. A királyt már útban fogja ön találni.
Trenk Frigyes különös tekintettel bámult a hölgyre.
- Ön most azon gondolkozik ugyebár,hogy mit tartson felőlem. Az első fogadtatás és a mostani értekezés után? Vajon erotomániás hisztérika bolonddal van-e dolga, vagy egy varázsló sarlatánnővel, aki clairvoyance-ban dolgozik? Egy szó meg fogja magyarázni a rejtélyt. Én Trenk Ferenc ángya vagyok: felesége az én testvérnéném volt. Most már kitalálhatja ön, hogy honnan ismerem én Trenk Ferencnek az utait, és miért árulom el Trenk Ferencet az öccse, Frigyes előtt!
Frigyes a fejét rázta tagadólag.
- Nem tudja ön? Eszerint ön nem is hallott tán Trenk Ferencné tragikus haláláról?
- Apám házánál nem beszéltek róla soha. Nem is tudom, hogy nős volt.
- Jó okuk volt rá, hogyha a gyermekek előtt nem beszéltek a nagybátyjukról.
- Annyit hallottam a nagybátyámról, hogy az orosz hadseregnél szolgált, s ott igen vitézül viselte magát; de a feljebbvalói ellen való rossz magaviselete miatt elbocsátották a szolgálatból.
- Hogy legyen önnek fogalma arról, hogy milyen ember önnek a nagybátyja, csak az utolsó esetét mondom el, amiért kasszálták. Annál a nevezetes rohamnál, mellyel a saját vállalkozására szétverte a tatár lovasságot, egy tatárnak a dárdája keresztülment a testén, úgyhogy a kopja acélja a hátán jött ki. A tatárt megölte, s akkor a testén átütött dárdának a nyelét kettétörte, aztán visszalovagolt az ezredéhez a kelevézdarabot a sebében hagyva, ami az elvérzést meggátolta. Akkor aztán még felpofozta az ezredesét. S csakis akkor fogta meg hátulról a kiálló kopjavasat, s keresztülhúzta a nyelével együtt a testén. Kigyógyították, halálra ítélték, megkegyelmezték, és elcsapták.
Frigyesnek a hideg borzongás futott végig a hátán.
- Ez az ember lett az én nénémnek, a nálamnál sokkal szebb Laurának a férje. Apja, a tábornok, igen okos dolgot vélt cselekedni azzal, hogy fékezhetetlen fiát feleséghez kötötte. Azt gondolta, majd az megszelídíti. Atyánk, két bátyánkkal együtt ott szolgált az osztrák hadseregben. Az volt a feladatuk, hogy a várakat meg a városokat megvédelmezzék a harámbasáktól. A szlavóniai banditák egész néposztályt, egész hadsereget képeztek akkor. Kinn a falvakban egész szabadon jártak-keltek. Rájuk lehetett ismerni a füleikbe akasztott nagy ezüstkarikákról s a bajuszuk végén csüggő ezüstgolyókról; hosszú puskát, görbe kardot viseltek, széles tüszőjükben handzsárt, pisztolyokat hordtak. Atyám és bátyáim gyakran összecsaptak velük; de búvóhelyeikre nem üldözték őket. Ott utol nem érte őket senki. Futni jobban tudtak a paripánál. A sziklákon úgy ugráltak, mint a zerge, s ha folyam állt útjukban, fegyverzetestül átúsztak rajta. A köznép is egyetértett velük. Otthon nem raboltak: átjártak Törökországba, s mikor megtudták, hogy az arnót martalócok valami rablójáratból zsákmánnyal megterhelve térnek haza, akkor azokra ütöttek lesből; a rablóktól vették el a zsákmányt.
- Hisz akkor azok nagyon kedélyes fickók lehettek. Kár volt őket háborgatni.
- Atyám is így fogta fel a dolgot. A harámbasák szigorú rendet tartottak a bojnyikjaik felett, amely falu és földesúr hűségesen megfizette nekik az évi harácsot, annak a birtokából egy báránynak sem volt szabad elveszni. A nép dolgozott, a haramiák mulattak, s így megéltek kölcsönös jó barátságban. Mindez egyszerre megváltozott, amint Trenk Ferenc Szlavóniába visszakerült. Apja rábízta a haramiák elpusztítását, s atyám és bátyáim, mint osztrák katonák, az ő rendelkezésére lettek bocsátva. Atyám nemsokára invalidus lett ebben a rettenetes hadjáratban, s a lazarétumban halt meg. Mind a két bátyám, egyik a másik után elesett a harámbasák golyóitól. De ez nem volt a legnagyobb gyászom: hanem az, hogy a nénémet feleségül vette Trenk Ferenc.
A hölgy szemeiben könny ragyogott ez emléknél; igazán érezte azt, amit mond (vagy nagyon jó színésznő volt). Tovább vitte a hódítást, tiszteletet gerjesztett maga iránt. Az a legveszedelmesebb állapot, mikor a szerelmes rájön, hogy Circéje magaslelkű nemes hölgy: előbb nimfa, azután istennő; így fokozva még nagyobb a bűbáj.
- Mikor a nagyobbik bátyám elesett a haramiák elleni hadban, Ferenc odajött az atyámhoz: ,,Ne sírj, öreg! Én fiad helyett másik fiat adok neked, Ceccód helyett másik Ceccót. (Bátyámat is Ferencnek hítták.) Nőül veszem Amanda leányodat, fiad leszek." Atyám két kézzel kapott az ajánlaton; az öreg Trenk gazdag ember hírében állt: hozzáadta a fiához szegény Amandánkat. Aztán nemsokára Ruffo bátyám is elesett. Atyám a kettős csapás alatt kedélybeteg lett: a lazarétumba került. Nekem oda kellett menekülnöm a nénémhez, Trenk Ferenc urasicai kastélyába. Minő élet volt ott! Mindennap tivornya, mely bevert fejekkel végződött. Trenknek az volt az egyik kedvenc tréfája, hogy a vendégét a szoba közepén táncolni kényszeríté, s amíg az a dudaszó mellett a kutyakopogóst járta, addig ő egy kurta nyelű baltát hajigált a lábai elé, azzal a virtuóz ügyességgel, hogy a balta mindig az élével állt meg a pallóban a vendég felkapkodott lábai előtt. Aki tehette, az ablakon ugrott ki e gonosz mulatság elől.
- S nem akadt senki, aki azt a baltát a fejéhez vágja?
- Nem bírtak vele. Vadállati ereje volt. Két embert a levegőbe kapott tüszőjénél fogva, s úgy táncolta velük a battute oláh táncot. S minő beszédeket kellett nekünk hallgatnunk az asztalnál! Mocskos szájjal elröhögött disznóságokat, s véres szájjal eldicsekedett kegyetlenségeket. Ezekben mind Trenk Ferenc volt a mester, aki túltett valamennyin. S ha még csak hallgatnunk kellett volna a kegyetlenségeket, de látnunk is kellett. A kastélyának az udvarán volt a vesztőhely, s alig múlt el nap kivégzés nélkül. Egy háromöles fenyőszál volt fölállítva, melynek csúcsa hegyes vaskopjában végződött. Egyszer egy híres harámbasának az apját fogták el a pandúrok. Trenk Ferenc minden szóváltás nélkül kivégzésre ítélte. Az elítéltnek a fejére zsákot húztak egész a derekáig, mely a kezeit lefogva tartá. Ekkor két hóhér a lábainál fogva felkapta, s létrákon felvitte a karó hegyéig. Ott a hegyes kopjába illesztették s azzal kirúgva maguk alól a létrákat, hirtelen bekapaszkodtak a lábaiba, s aláereszkedtek, végül aztán lecsúsztak a fenyőszálon. A karóba húzott szerencsétlen a rettenetes kíntól sokszorozott erővel szétszakítá a ráhúzott zsák kötelékét, s ledobta a zsákot magáról. Ez rettenetes látvány volt: amint ennek az embernek a két keze és két lába hadonászott a levegőben, mint a szélmalom kelepe; arca a pokolbeli elkárhozottak kíntorzulásait mutatta: jajgatása, átkozódása csak akkor szünetelt, ha a vér ömlött a száján. Trenk Ferenc pedig a cimboráival ott dőzsölt a nyitott tornác alatt, s áldomást köszöntött a kivégzettre: ,,Egészségedre, Jóca! Hej, de vígan tudsz táncolni! De szépen tudsz énekelni! No, hát fújjad: Mnogája léta!" S a szerencsétlen elkínlódott ott napokig: csak akkor vették le, ha másnak kellett helyet adni. Néha úgy látszott már, hogy kiszenvedett, keze-lába lehanyatlott. Aztán amint jött valami nagy madár, a légben keringve, s az rá akart szállni, akkor megint fölemelte a fejét, s a kezével legyintve elhesssegeté magáról. Még élt!
A hölgy összerázkódott, mintha a hideg lelné. Trenk Frigyesnek is a fogai vacogtak össze.
- Néhány nap múlva, a kivégzés után Trenk Ferenc, lovas szerezsánjai élén elindult portyázni az erdőt átszelő folyam mentében. A folyamot a köznép Orelájának hívja, a katonai térképen latin neve van: Riva aurea. Szakadékos partú hegyi folyam, melyen nem lehet átúsztatni a sebes víz sodra és az örvények miatt. Egyszer csak a túlsó parton előbukkannak a bokrok közül a haramiák. Amint a két ellenséges csapat egymást meglátta, egyszerre, szokás szerint, leugráltak a lovaikról, s fák mögé húzódva, elkezdtek egymásra lövöldözni. A haramiák tölcséres puskája csak közelből veszedelmes; Trenk Ferenc le sem szállt a lováról, ott táncoltatta azt a rablók előtt, s azt a komédiát produkálta nekik, hogy a markával a mellette elfütyülő golyó után kapott, s aztán mintha elfogta volna azt, visszahajította nekik: ,,Lőjetek vele újra!" Az a monda volt felőle a nép között, hogy nem fogja a testét a golyó.
(Ezt a fogást megjegyezte magának Trenk Frigyes, s később jó sikerrel utánozta.)
Egyszer aztán a harámbasa megunta a haszontalan pufogtatást, s átkiáltott Trenk Ferenchez:
- Hallod-e, Frányó! Te az én apámat karóba húzattad. Én megesküdtem Szent Cyrillre, két szál viaszgyertya mellett, hogy bosszút állok rajtad apámért, s amíg élek, tőlem nyugtod nem lesz. No, hát most itt vagyunk egymással szemben. Ha legény vagy a talpadon, gyere, mérkőzzél meg velem. Én is elküldöm magam mellől a haramiáimat, te is küldd el a szerezsánjaidat, rakjuk le pisztolyainkat, s bízzuk az ügyünket igaz vitézek rendje szerint egy szál kardra.
- Jól van! Ráállok! - felelt vissza Trenk Ferenc.
Azzal mind a ketten átadták a puskájukat, pisztolyaikat a kísérőiknek, s azokat jó puskalövésnyi távolban állíták föl a tisztáson. Ekkor aztán Trenk Ferenc egyedül keresztüllovagolt a keskeny dobogón a túlpartra a harámbasához kivont karddal.
- Ez már derék bátorság volt tőle! - mondá Frigyes.
- Csak várja el a végét, barátom. Mikor aztán közel értek egymáshoz, akkor Trenk Ferenc hirtelen kivont a plundrája zsebéből egy jó acélcsövű pisztolyt, s fejbe lőtte vele az ellenfelét.
- Hisz ez komiszság! - kiáltá fel Frigyes.
- Én is azt mondtam - szólt Miranda. - A szemébe mondtam neki, mikor otthon kérkedve mesélte el nekünk ezt a hőstettét, mint ,,kapital-jux"-ot, hogy ez lovagiatlanság volt! Hogy a harámbasa viselte magát úgy, mint egy nemes lovag, s a nemes lovag úgy, mint egy bojnyik. A szemem közé nevetett érte. Azt mondta, a haramiák ellenében nincs lovagiasság; azok fenevadak, amiket tőrbe csalni, rászedni vadászvirtus.
- Ez elég ok arra, hogy egy nő megutálja a férjét.
- Szegény Amanda! Ő csak tűrni tudott. Még én sem hallottam soha egy panaszszavát. Soha hívebben szerető nő nem volt a világon. Ha én kifakadtam, ő védte ellenemben a férjét. Még a hibáit is magasztalta, s a durva csapodárságait, amikkel maga Trenk kérkedett, csupa tréfának vette; nevetett rajtuk.
Miranda egy gyöngyökkel kirakott medaillont vont elő a korzettje csipkéi alól, s azt felnyitva odanyújtá az ifjúnak.
Miniatűr arckép volt benne: egy sötét hajú fiatal hölgy, Diana jelmezben.
- Nézze ön: ez volt az én kedves Amandám.
- Gyönyörű alak! - mondá Frigyes.
- És Trenk Ferenc mégis el tudta őt hanyagolni a legközönségesebb tenyeres-talpas parasztnimfákért, akik fölötti győzelmével előttünk széltére dicsekedett. Szokása volt minden lakodalomban megjelenni, s gyakorolni azt a földesúri jogát, hogy a menyasszonynak ő vegye le a koszorút a fejéről. Ott azon a vidéken bevett szokás ez. A vőlegény még büszke is erre a megtisztelésre. A menyasszony kap aranyakat a jobbágyi hűségéért, s azokat a homlokára felfűzve viseli. Egyszer hírét vette Trenk Ferenc, hogy a híres kopanicsár, Vilics Markó leánya tartja a lakodalmát. A kopanicsárok azok a mély erdőben lakó pásztorok, akiknek van egy kis házikójuk összerótt fadeszkából tákolva; de belül az a ház a legszebb szövöttessel van teleaggatva. Van egynéhány kecskéjük is; de sokkal több kecsketömlőjük, tele jó szerémségi borral, szilvaszesszel. A leányaik nem tanulnak semmi dolgot, csak arany-ezüst hímzést finom fátyolokra. Ezeknek a jövedelme abból a zsákmányból telik ki, amit a haramiák hordanak át Törökországból. A Vilics Markóról is tudta mindenki, hogy a rablók orgazdája. Azért Trenk Ferenc mégis elment a leánya lakodalmára. S az ilyen kalandokra egyedül szokott eljárni: minden kíséret nélkül. Egy szép lányért úgy meg tudott bolondulni, hogy semmi veszélytől vissza nem riadt. Mikor aztán legvígabban szólt a duda a lakodalomban, amíg a vőlegény táncolt, hogy majd a nyakát törte, Trenk Ferenc meg a szépasszonyt ölelgette, egyszer csak belép az ajtón két harámbasa. Egy-egy óriás mindegyik: arcuk feketére cserezve az idők minden viszontagságától. A szerbeknél azonban az a jó szokás dívik, hogy a lakodalmas házba senki se viszi be magával a fegyverét. A puskát kívül az ajtófélhez támasztják, pisztolyt, handzsárt, kardot kinn a fogasra akasztanak; azért, hogy ha a bor a fejükbe megy, ne gyilkolhassák egymást fegyverrel. Trenk is kinn hagyta fegyvereit. Az új vendégek ráismertek, ő is azokra.
- No, Trenk Frányó! - mondá az egyik harámbasa. - Most itt vagy a körmünk között, nem illanhatsz el. Ha akarnánk, most odaszegezhetnénk a falhoz, mint a bőregeret. De a haramiák nem szoktak mulatságot bontani. Itt lakodalom van: vigadjunk! Egyél-igyál kedved szerint, ölelgesd a szép menyasszonyt: senki se panaszolja fel. Majd aztán, ha megelégelted a mulatságot, akkor kimegyünk a gyepre: kezünkbe vesszük a kardunkat, s aztán majd akkor válik el, hogy melyikünk tudja a másiknak a halálnótáját elmuzsikálni.
Azzal a két harámbasa leült az asztalhoz, szemben Trenk Ferenccel. Trenk nem árulta el a félelmét: pedig meg volt rettenve. Ketten voltak egy ellen, s mind a kettő egyenként is félelmes ellenfél. Koccintott velük, s egymás egészségére üríték a kupáikat. Majd meg a mellette ülő menyasszonyt vette az ölébe, azzal nyájaskodott, s amíg a szép mátka az orcáját csókolgatta, Trenk a két kezét a szoknyái alá csúsztatá. De amit ott keresett, az a két acélpisztoly volt, ami a plundrája zsebébe volt rejtve.
- Ó, te drága, szép tubicám! - hízelgett a menyasszonynak Trenk, s abban a pillanatban egyszerre elsütötte mind a két pisztolyt az asztal alatt, s hasba lőtte a két harámbasát.
Azzal, nem törődve az ölében tartott menyasszonnyal, megragadta a hosszú, nehéz asztalt, s azt rádöntötte a vele szemközt ülőkre. A két harámbasa is az asztal alá esett.
Trenk Ferenc aztán keresztülugorva asztalon és asztal alatt fetrengő vendégeken, futott az ajtó felé.
Az egyik harámbasa olyan érzékenyen volt találva a lövéstől, hogy kínlódva vonaglott a földön, de a másik, a nehéz seb dacára, felugrott, s utána rohant Trenk Ferencnek.
Trenk azonban futtában felkapta a haramia puskáját, mely a küszöbhöz volt támasztva. A harámbasa a handzsárját ragadta kézbe a fogastól, s elkezdte üldözni az erdőn keresztül Trenket.
Trenk visszafordult, s a harámbasát a saját puskájával lőtte keresztül. Akkor aztán a lelőtt rablóvezérnek kicsavarva a handzsárt a kezéből, levágta vele a fejét, s azt hazahozta magával diadaljelnek.
És Trenk Ferenc ezt az egész történetet akként mesélte el nekünk kedélyes vacsorázás közben, mint ahogy szoktak vidám vadászkalandokat elhistorizálni kedélyes férjek a feleségük előtt.
Szegény Amanda egész eksztázisba jött e mesemondás alatt. Ő csak bámulni tudta hős férjét. Csak azt látta ebben a rémtörténetben, ami dicsőség (hisz az is van benne); de azt, ami alávaló, ami gyalázatos benne, azt nem vette észre.
Annál jobban iszonyodtam én az egész embertől, a környezetétől, magától az országtól, amelyben ez az élet mindennapi dolog. Engem Florencben és Velencében neveltek: a költészet és finom ízlés hazájában.
Most pedig elkövetkeztek az én pokolbeli napjaim.
Trenk Ferenc a legutóbbi lecke óta őrizkedett a parasztmenyasszonyok lakodalmába keveredni. A felesége pedig áldott állapotba jutott. Más ember ily állapotban őrzi, félti, ápolja a feleségét. Ez meggyűlölte, megutálta. És aztán énnekem kezdett udvarolni. Mint egy vadállat, mint egy kutya. Nyíltan, a felesége előtt. Én nagy hamar tudtára adtam, hogy egy trienti grófnő kezéhez nem lehet kesztyűtlen kézzel nyúlni. S hogy aztán afelől is tisztában legyen, mi vár rá, ha brutális erőszakkal akarna célhoz jutni, megmutattam neki ezt az ujjamon levő gyűrűt. Velencei remek. Ha a gombját elfordítom, alul egy acélfullánk ugrik ki belőle, mely a legfinomabb uráre méreggel van zomácolva. A legkisebb karcolás e gyűrűfullánkkal, rögtöni halált okoz. Egyszer megmutattam neki azt egy nagy sinkoránján. Ettől fogva aztán félt tőlem.[1]
A delnő megmutatta Frigyesnek az ujján viselt gyilkos stratagémát, a felpattanó acélfullánkkal. Akkor is az ujján volt az, amikor őt ölelgette.
- Az én ölelésem a kobrakígyó ölelése! - mondá a hölgy, összeszorított fogairól felhúzva piros ajkait.
Egyszer aztán, mikor egyedül voltunk, azt mondá nekem Trenk Ferenc: ,,Én adnék önnek cserébe azért a gyűrűért egy másik gyűrűt, ami azzal fölér" - s a jegygyűrűjére mutatott.
Én felháborodva mondám neki: ,,Csak nem akarja ön a feleségét megölni, hogy engem elvehessen?"
Azt mondá erre ördögi vigyorgással az arcán:
- Nem szükséges valakit megölni: lehet meghalatni.
Nem voltam képes ennek a szónak az értelmét kitalálni. Nemsokára megtudtam azt. Amandának áldott állapota már nagyon előrehaladt. Egy napon Trenk Ferenc az új katonai fő parancsnok, gróf Sch...in tiszteletére, aki atyám helyébe jött, nagy parforce-vadászatot rendezett, amelyre minket is magával vitt. Tapasztalatlan nők voltunk mind a ketten: senki sem figyelmeztetett bennünket arra, hogy nőnek minő veszedelem lovaglásban részt venni, midőn Istentől megáldott állapotban van. És még minő lovaglásban! Árkokon, bokrokon keresztül ugratva; mocsarakba gázolva a falkától üldözött szarvas nyomában. És Trenk Ferenc még azt is megtette, hogy a hallali után, mikor neje izzadtan, felhevülten érkezett meg a vadásztanyára, jéghideg forrásvizet nyújtott neki az ivótülkébél. Másnap Amanda lázt kapott, s néhány nap múlva meghalt.
- De hisz ez hitvesgyilkolás! - kiálta fel Frigyes elszörnyedve.
- Az volt. Szegény Amanda nénémet gyermekével együtt temették el egy koporsóban. Mikor a sírbolttól visszatértünk (Amanda katonai parádéval lett eltemetve), az első szava az volt hozzám Trenk Ferencnek Sch...in ezredes jelenlétében: ,,No, kedvesem, most már özvegy vagyok." Ez a szó őrültté tett. Szétnéztem: kinél keressek menekülést? És ha egy orangután lett volna is! Megragadtam Sch...in ezredes kezét. ,,Uram! vegyen ön engem feleségül." Az ezredes meg volt lepetve. ,,Kisasszony! Én öreg ember vagyok már, ripacsos képű és rigolyás!"
- Én olyan hűséges neje leszek önnek, mint egy rabnő, mint egy kutya! Követem önt minden viszontagság között!
Ferenc dúlt-fúlt dühében: fenyegetődzött, hogy megöl. De én szemébe mondtam, hogy gyűlölöm, mint testvérem gyilkosát, s nem lesz életemnek más törekvése, mint hogy őt a vérpadra juttassam. Így lettem Sch...in ezredes nejévé. Jó ember volt. Inkább atyám volt, mint férjem. Nem hoztam szégyent a nevére. Vele jártam mindenütt a táborozás alatt, megosztottam a sátorát. Férfiöltözetben mellette lovagoltam. Amíg ő a csapatjait vezényelte, én megfőztem az ebédjét, kimostam a szennyesét. A nagy hadjárat megkezdődött; férjem tábornoki rangot kapott, s dandárparancsnok lett.
Ugyanekkor Trenk Ferenc felajánlá a bécsi kormánynak, hogy ő egy szabadcsapatot alakít pandúrokból és rablókból, ha a királynő az utóbbiaknak amnesztiát biztosít. Elfogadták az ajánlatát. A kegyelemlevél megjött. Trenk Ferenc azt kihirdetteté az egész tartományban. A rablók kinevették vele, s nem jöttek a zászlója alá. Ekkor aztán valódi hadjáratot indított meg ellenük: a saját pandúrjait összegyűjtve, kivette őket minden rejtekükból, s beszorítá valamennyit a Száva és Szudiszava folyók szögletébe. Ott azután az éhség kényszeríté őket a kapitulációra.
Ó, az az ember egy elhibázott összetétele a hősnek és a szörnyetegnek; aki ugyanannyi bámulatot, mint amennyi megvetést tud maga iránt fölkelteni. Ezt még senki sem gyűlölte anélkül, hogy ne szerette volna. Én, mikor meg akarom semmisíteni, akkor imádom legjobban. Hiszen, ha nem imádnám, nem gondolnék mindig reá! Nem válogatnék örökké a halálnemekben, amikkel megsemmisítsem. Néha már ott vagyok a fantáziámmal, hogy látom a fejét legördülni a hóhérpallos alatt, s akkor aztán megint a képzeletemben fölveszem a porból azt a csúf ördögpofájú fejet, és a könnyeimmel mosom tisztára.
Trenk Frigyes elgondolkozott rajta, vajon mi a nagyobb gyönyör, amit ez a tündérnő osztogat: az-e, amiben Trenk Frigyest, vagy amiben Trenk Frányót részesíti?
A hölgy folytatá a kedélyes adomázást. Volt rá idejük. A katonák a szekereket rakták meg szüleséggel.
- Minő nép volt az, amelyet maga körül gyűjtött ily módon Trenk Ferenc! Én láttam őket; mert a férjem is Pozsegában toborzá az újoncait az ezredéhez, s egybekelésünk után gyakran átrándultunk Trenk kastélyába; férjem hivatalos kötelességből: én haragból, melybe jó adag kíváncsiság vegyült. Mindennap vártam, hogy agyonütik a saját harcosai.
Arravaló emberek voltak. Mind öles termetű alakok, marcona tekintettel, orcáikban ki van fejezve egész jellemük: vakmerőség, kegyetlenség, gyanú. Vonásaik olyan kemények, mintha ércből volnának faragva; emlékeztetnek azokra a gnómokra, amik a templomok csatornafőit képezik. Erejük a mesével határos: akármelyik megteszi, hogy egy lopott tehenet fölkap a vállára, s úgy viszi át az egy szál fenyőbül készült bürün egyik partról a másikra. Senki ezeket a világon fegyelemben nem tarthatná Trenken kívül. De ez uralkodik rajtuk. A legkisebb engedetlenségért halállal büntet: ő maga a bíró és a hóhér. Hanem aztán jutalmazni is tud. Egy-egy napot tivornyára enged a cimboráknak: akkor aztán minden szabad! Senkinek sincs parancsszava: magának a vezérnek sem. Ő is együtt dőzsöl, dalol, dulakodik a többiekkel; előhozatja a hegedűjét, s húzza nekik a lábaik alá a vad toporzékoló tánc nótáját. Máskor meg a forró napon egzecéroztatja őket hajnaltól estig, s nem engedi őket a patakhoz menni, hogy szomjukat eloltsák; ő maga is velük tűr éhséget és szomjat.
Egyszer így gyakorolta a haramiacsapatját a sorlövésben. Be akarta nekik tanítani azt a metódust, ami a porosz gránátosokat oly ellenállhatatlanokká teszi, hogy bevárják a támadó lovasságot kétszáz lépésnyire, s akkor egymás után háromszor adnak sortüzet, s ennek olyan gyorsan kell menni, amilyen gyorsan egy vágtató lovascsapat kétszáz lépésnyiről az eleven bástyáig eljut.
A haramiákból lett katonák zúgolódtak a fárasztó gyakorlat miatt; de még inkább azért, hogy a vezér folyvást szidta őket.
Egyszer aztán golyóval kezdtek lőni. Trenk Ferenc alatt összerogyott a paripa: keresztüllőtték.
Ekkor Trenk kihúzta a kardját, odament a felállított hadsor elé, s elkezdte számlálni: ,,egy, kettő, három, négy". A negyediknek egy csapással leütötte a fejét. Továbbhaladt. ,,Egy, kettő, három, négy."Megint leütött egy fejet. Azután egy harmadikat. Negyedelni kezdte a csapatot. Ekkor előugrott a sorból egy harámbasa odakiáltva:
- Hagyd abba! Én voltam az, aki a golyóval lőttem rád. Nem tűrjük a zsarnokságodat tovább. Velem mérd össze a kardodat ha ember vagy!
Ezt a harámbasát Trenk Ferenc egy kardcsapással, a nyakától az övéig hasította ketté.
Erre föllázadt az egész ezred. Kardot, handzsárt rántottak, s rárohantak a vezérre. És Trenk Ferenc a lázadó tömeg közepette osztotta jobbra-balra a halálos csapásokat: úgy dúlt a sokaság között, mint egy Orlandó , mint a Nibelungen-dal sérthetetlen vitézei, sőt megtette azt, amit Oroszlánszívű Richárd Palesztinában, hogy amidőn keresztülvágta magát az útját álló pogány seregen, akkor visszafordult, s újra közéjük rohant, dühöngve.
De már ez az emberfölötti vitézség még a haramianépet is meghatotta. ,,Állj meg! Hagyd el!" - kiabálták minden oldalról, s térdre omlottak előtte, kardjaikat markolattal fordítva felé, nyújtották meghódolás jeléül. Akkor aztán Trenk is eldobta vértől gőzölgő pallosát, s ölelte, csókolta a vitézeit, akik nagy diadalordítással emelték vállaikra, s úgy hordozták körül. E hihetetlen harc után haláláig hű lett hozzá az egész haramiahad: ez lett a testőrsége, ez lett a magja a dandárjának.
Nemsokára egész dandár vette körül. Szabadcsapatja felszaporodott ötezer emberre. Azok között már nagy számmal voltak magyarok; azokból is - természetesen - a java: csikós, gulyás; futóbetyár, bakonyi kondás. Nehéz volt hozzájuk méltó tiszteket találni. Amely hadnagy nem volt olyan vakmerő, mint amilyennek a vezér kívánta, azt kirúgta táborából: ,,vénasszony vagy!" - mondá szemébe a hadsor előtt. De sok idegen vitéz odajött hozzá a harciskoláját kitanulni, köztük finom gavallérok, mint Laudon.[2]
Nem lelkesíté azt a fegyveres tömeget az a honszeretet, ami a magyart és horvátot annyi hőstettekre egyesíté hajdan; sem a fanatikus hitrajongás, ami a törököt a csatába viszi, sem a dicsvágy: csupán a rablási szenvedély. A vezértől elkezdve az utolsó pandúrig mindannyinak az volt az öröme; vérfürdőben úszni, kincseket zsákolni; felgyújtott városok lobogványában gyönyörködni; aztán dobzódni az összerogyásig. S mindezt a rossz ösztönt fel tudta használni Trenk Ferenc valódi hadvezéri lángésszel. Majd mondok el önnek egypár esetet róla, ami a mesével határos: hogyan tudott csekély eszközökkel, az ellenség lelkiállapotját felhasználva, nagy sikert kivívni.
Trenk Ferencnek Lotharingi Károly főherceg teljhatalmat adott (és egyebet semmit), hogy gyűjtsön a saját költségére egy szabadcsapatot: azt ruházza, fegyverezze fel tetszése szerint, fizesse, élelmezze, ahogy tudja, s hadakozzék vele saját belátása szerint, teljesen függetlenül a vezénylő generálisoktól. S ezt a felhatalmazást Trenk Ferenc olyan ügyesen használta fel, hogy kezdettől fogva kedvencévé lett a bajorországi hadsereg vezérének, Khevenhüllernek. Mindig előtte járt a hadsereg zömének, s amíg az hidat vert az Izáron, ő átúsztatott rajta, s az ellenség csapatjait folytonos támadásaival el tudta foglalni. Csoda vitézségének a híre megelőzte jöttét, irgalmat nem ismerő kegyetlensége megbénítá az ellenséget.
Egy bajor helységet, Filshofent, hatszáz francia tartott megszállva. Trenk Ferenc Laudonnal és egypár testőrével előreszáguldott kémszemlézni, a saját ezredeit messze hagyva maga mögött, kettőjükön kívül nem voltak többen tíz lovasnál, mikor a helységben levő franciákra bukkantak.
Rendes eszű vezér ilyen esetben visszafordult volna, hogy a csapatjait elővezesse. De azok négy mérföldnyire voltak a háta mögött; mire értük megy és visszatér, az ellenségnek csak hűlt helyét fogja találni. A komikum kvintesszenciája, amit ekkor Trenk kigondolt. A mezőn volt a learatott lóhere, amit bajor gazdák szokása szerint magas póznákra szoktak felaggatni szikkadásra; Trenk hirtelen felszabdaltatta a tíz szerezsánjának a vörös köpönyegeit, s azoknak a darabjaiból sipkákat csináltatott. Aztán egy-egy érett tököt húzatott a lóherés póznák hegyébe, feldíszítve vörös sipkával. Azok a bokrok közül úgy tűntek elő, mint megannyi vörös sipkás óriások. Akkor aztán trombitájával riadót fúvatott, s Laudont odalovagoltatá a város kapujához, kapitulációra szólítva fel a várőrséget. S erre a hatszáz francia tisztestül együtt megadta magát Trenknek meg az ő vörös sipkás manekénjeinek. Az ember azt hinné, hogy ez egy rossz mese, ha a hadi bülletinben meg nem volna örökítve, a fővezér magasztaló elismerése mellett. Az ilyen csodasiker biztosítá számára azután a hadparancsnokok elnézését féktelen kicsapongásai és kegyetlenségei iránt. Trenknek a neve egy új fegyvernem volt.
- Nem irigylem ezt a dicsőséget.
- De ő is megkapta egyszer a büntetését, mégpedig a saját keze által. Mikor Filshofent egy éjjeli rohammal elfoglalta, a pandúrjainak szabad rablást engedett a városban. EIőbb azonban dobszó mellett kihirdetteté, hogy amely cseléd elárulja, hogy a gazdája hova rejtette el a pénzét, a prédából tizedrészt kap. Ez is jó metódusnak vált be. A háború demoralizálja az embereket. Akadt áruló elég. Egy ilyen pribék megsúgta Ferencnek, hogy a patikárusnak húszezer forintja van elrejtve egy vasdobozban. Maga a farmakóp elmenekült a városból. Ezt a gazdag zsákmányt nem akarta Trenk Ferenc megosztani a cimboráival. Csak egy pandúrt vitt magával, aki a zárt vasajtót feltörje a kecskelábbal, s a ládák tetejét fejszével beütögesse. A patika alatti pincében rátaláltak a vasdobozra. De nem egy volt ott, hanem több, valamennyi mind ólommal leforrasztva. Trenk nem sokat olvasztgatta az ólmozást, hanem bevágatta a vasdoboz tetejét fejszeéllel. Az egyikben gálic volt, a másikban ólomcukor, egynek a súlyáról azt hitték, hogy arany van benne. Aztán mercuriussal volt tele. Nagy volt a káromkodás. Végre egy vörös kereszttel jelölt dobozra akadtak. No, ez lesz az igazi! A többieken halálfej volt. Mikor aztán a pandúr belevágott a doboz tetejébe, az egyszerre szétpukkant, lőpor volt benne, amit a fejszétől adott szikra felrobbantott. Az egész patika levegőbe röpült, s Trenk Ferencet odatemette az omladékok alá.
A szerezsánok hadnagya, Laudon, rögtön munkába állítá az embereit, s a romokat eltakarítva, rátalált Trenkre és a pandúrjára. Trenk eszméletén kívül volt; de még élt. Szerencséje volt, hogy előtte állt a manipuláló pandúr a robbanáskor; az egy idomtalan tömeggé lett összezúzva, égve; de a vezérét megvédte a testével. Csak az arca szenvedett Trenknek a robbanástól, azt a láng úgy teleszórta fekete pontokkal, hogy azontúl semmi sem hiányzott neki a Belzebub lárvájából. Napokba került, amíg enyhítő tapaszokkal, kollirokkal annyira vitték, hogy feldagadt szemhéjait fel tudta nyitni. Laudont látta maga előtt.
- Mi történt velem? - kérdezte tőle.
Laudon aztán elmondá neki, hogy a patika felrobbant, s a vezér urat annak az omladékai közül ásták ki.
- Hát a húszezer forint? - kérdezé Trenk hamarosan.
Laudon nem tudott semmi húszezer forintról.
- Hazudsz! - kiáltott Trenk. - Azt te találtad meg! Egy vasdobozban volt! Te dugtad el!
Laudon szavát adta, hogy ő nem talált semmi pénzt vagy kincset érő holmit a patika romjai között, a még épen maradt dobozokban csupa arkánák és heroikák voltak; azokat kiöntötték a pöcébe, hogy valaki meg ne egye.
- Nem igaz! Tolvaj vagy! Elloptad az én zsákmányomat.
Erre a szóra Laudonban is felforrott a nemes vér.
- Hallja, ezredes úr! Ne nagyon osztogassa a tolvaj címet, mert azt én nem veszem megtiszteltetésnek. Én nem találtam semmi pénzt. Csak egypár dögöt. Az urat meg a pandúrját. S ha én találtam volna is meg azt a keresett kincset, hát az az én zsákmányom volna, s nem szólhatna érte senki. S ha az urat ott hagytam volna, azért sem szólhatna senki.
Ezt a kemény visszatromfolást csak elnyelte akkor Trenk Ferenc. De ő nem az az ember, aki a bosszúságot el szokta felejteni. De még nem is az az ember, akit ki lehet engesztelni. Egy mázsa jótétemény nem nyom le nála egy nehezék megbántást. Az, hogy Laudon őt a halálból mentette meg, hogy a sírból ásta elő, mind nem volt előtte mentség. Ettől a naptól kezdve folytonosan azon mesterkedett, hogy Laudont valami módon elpusztítsa. A legundokabb alávalóság volt, amit a hadnagyaival elkövetett, akik nem akarták neki önként átengedni a zsákmányukat. Mint vezér arra használta fel parancsnoki hatalmát, hogy az ilyen tiszteket a legveszélyesebb vállalatokkal bízta meg, amikben ott kellett nekik veszni. Az elesett tisztnek a holmiját aztán a saját örökségének tekinté. Azt mondta: a török szultán is örököse a basáinak.
Trenk Ferenc folyvást kémekkel kísértette Laudont minden jártában-keltében, s azok hírül hozták neki, hogy a hadnagy nagyon bőven szórja a pénzt, a tarsolya tele van arannyal. Dühös volt érte. Azt hitte, az az ő zsákmányából telik.
Egyszer aztán kiküldé Laudont harminc magyar huszárral a francia lovasság fölverésére. Azt adta neki utasításul, hogy csak kezdjen csatározást a vértesekkel, majd ő aztán a többi huszárokkal segítségére fog sietni az erdőből. A strázsamesternek ellenben azt az utasítást adta, hogy csak engedjék a hadnagyot a franciáktól összekaszaboltatni, hanem a lovát, az általvető iszákjával együtt hozzák vissza.
Az őrmesterben volt becsületérzés. Elmondta Laudonnak, hogy mi szándéka van vele Trenknek. Ekkor Laudon szétosztotta a nála levő pénzt a huszárok között, s mikor már körülfogta három század francia kürazír, s Trenk nem jött a segítségére, keresztülvágta magát az ellenségen, de többé nem ment vissza Trenkhez, hanem felment Bécsbe, s bevádolta a főhaditanácsnál a pandúrvezért. Már akkor egész raja az elcsapott tiszteknek segített Trenknek a jó hírét terjeszteni a fővárosban. De még nem merték őt bántani. Nagy szükségük volt rá. A királynő szörnyedezett a rémmeséken; de azt mondá: ,,Mais c'est la guerre!"
Itt félbeszakítá a beszélgetést a huszárstrázsamester, aki jött jelenteni, hogy a kocsik meg vannak már rakva szüleséggel. Huszonkét szekér. (Szekér alatt azonban érteni kell azokat a két kereken mozgó járműveket, amikbe két rúd közé egy lovat szoktak fogni. A kocsis a nyeregből hajt.)
- No, hát oda éppen jó lesz az elfogott huszonkét huszárnak a lova. Maguk a foglyok lesznek a kocsisok.
- Ne induljanak még! - tanácsolá az úrnő. - Várják be, míg besötétül.
Frigyes ezzel az utasítással bocsátá vissza a strázsamestert, s ismét elfoglalta a helyét az úrnővel szemközt a kávézóasztal mellett.
- A legiszonytatóbb dolgát Trenk Ferencnek saját szemeimmel láttam - mondá a delnő, már a harmadik szivarra gyújtva; csak félig szívta ki mindegyiket. - Férjemnek a dandára Cham városát ostromolta. A hasonló nevű folyam mellett van egy kis erősség, melynek várőrsége kiváltképpen nagyon erélyesen védte magát. S a védelemben részt vett a város lakossága is. A várat férjem lövészei ostrommal vették meg, derekasan küzdve a bajorokkal. Mikor aztán a városbeliek látták, hogy a fellegvár megostromoltatott, menekülni kezdtek a városból. Egy híd vezetett a Cham folyó túlsó partjára. Mi egy halom tetejéről néztük, hogy tódul a város védtelen népessége, asszonyok, gyermekek, hátukon vitt holmijaikkal a hídon keresztül. Ekkor Trenk Ferenc átúsztatott a folyón a pandúrjaival s elállta az útját a menekülő népnek.
Amit akkor látnom és hallanom kellett, azt soha el nem fogom felejteni. Trenk pandúrjai meztelenre levetkőztették a menekülő nőket, s miután még az inget is lehúzták róluk, beledobták őket a folyóba. A gyermekeiket utánuk. A vízbe halók kínordítása felhangzott mihozzánk. Én kétségbeesetten rohantam a férjemhez, könyörögve, hogy vessen véget ennek a tömeggyilkolásnak. Ő rögtön nyargaltatá a hadsegédét Trenk Ferenchez, azzal a paranccsal, hogy azonnal hagyja abba a menekülő asszonyok fosztogatását, legyilkolását! S tudja ön, mit üzent erre vissza? Hogy őneki a dandárvezér nem parancsol; mert neki Károly főhercegtől van meghatalmazása úgy viselni a háborút, ahogy a pandúrok szokták. S hogy őneki joga van a Cham városi népen bosszút állani, mert azok az ő pandúrjai közül nyolcat elfogtak, azoknak a kezeit levagdalták, s így hurcolták végig az utcákon közcsúfságra. Hát ha joga volt egykor Róbert Károlynak a felesége levágott négy ujjáért az egész Zách nemzetséget leányostul, gyermekestül kiirtani, neki is hasonló joga van ezt tenni nyolc derék pandúr levágott kezéért a chamiakkal. Ekkor az én unszolásomra még egyszer odaüzent hozzá a férjem, hogy az én kedvemért, az én könyörgésemre hagyjon fel a nők elleni kegyetlenkedéssel. Erre gúnyosan az üzente vissza, hogy kedvem szerint fog cselekedni: a szép leányokat nem ölette meg, azokat visszatartotta, s majd meglátom, hogy milyen szépen bánnak velük a pandúrok!
- ...Ugye, hogy elpirult ön? - szakítá félbe az elbeszélését Miranda. - Nekem jobb, mert festék van az arcomon: beszélhetek olyan dolgokról, amik fölött egy gárdistahadnagy elpirul. De ez a szörnytett csordulásra bírta a kelyhet. Neupperg tábornagy vádat emelt Trenk Ferenc ellen Bécsben a chami asszonygyilkolásért. A királyné parancsára elfogatták, s vasra verve vitték fel Bécsbe a haditanács elé, melynek elnöke Weber báró volt. Trenktól elvették a pandúrcsapatok fölötti parancsnokságot, felosztva azokat három német frájbájter között. Menczel, Bärenklau és Tripsz volt a kedves lóherének a neve. Ekkor aztán hárman raboltak egy helyett. De hárman együtt sem értek fel egy Trenkkel harci vitézség dolgában.
Férjem az esemény után maga kérte a főhaditanácstól, hogy szabadítsák fel a bajorországi parancsnokságtól, s helyezzék át az olaszországi hadsereghez. Bemocskolva érezte a nevét Trenk infámiája által, aki vele együtt működött. Olaszországban nem is keresett mást, mint egy becsületes halál által tisztára mosni katonai jó hírnevét. Nemsokára megtalálta. A csatatéren esett el. Az én kezeim között halt meg; utolsó szembehunyásáig vele voltam; azt mondá haldokolva: ,,Jó asszony voltál!" Igazat mondott. Özvegyi tartásul egész vagyonát rám hagyta, melyet a szép csehországi birtok képez. Én azonban fiatal voltam, semmi örömöm nem volt még a világban. Nem is ismertem még a nagyvilágot. Felkerültem Bécsbe. - Bevezettek az udvarhoz. Az addig ismeretlen fény, hízelgés, csábítás közepette nem csoda, ha elvesztettem a fejemet, de cserébe esett. Én is elkábítottam másoknak a fejét. Nem megy ez vétekszámba. A nemesi címer a legszebb fügefalevél. Hiú is voltam. S nagyravágyásomnak hízelgett az, hogy nincs olyan fényes kalap az udvarnál, melyet az én üdvözlésemre meg ne emeljenek. - Ez volt a vesztem. - Egy kalapnak mégiscsak békét kellett volna hagynom. - Kitalálja ön az enigmát? - Nem találja ki? - Jó. - Pedig jó volna, ha a példámon okulna. Önnek is mese nagy szerencséje van az udvar napfényében. Válogathat a planéták között. De ön magához a naphoz is hozzányúl. - Vigyázzon magára! - Meg fogja égetni a kezét, ahogy én megégettem az enyémet. - Egy szép napon zárt kocsi állt meg a palotám előtt, s egy udvari tanácsos lépett be hozzám legfelsőbb paranccsal, melyben tudtomra lett adva, hogy azonnal induljak csehországi kastélyomba, és onnan ki ne mozduljak. Bécs városába többé fel nem mehetek, hacsak nem a rendőrfőnök általa hübschlerinneknek osztott türelmi bárca mellett.
A hölgy fáratag mozdulattal veté magát dívánja vánkosára, legyezőjét összecsapva, s mintegy magának mondva, amit mondott.
- És most itt vagyok, fiatalon, özvegyen, száműzve egy cseh faluba, s várva az ellenséget, aki, mint az elbűvölt hercegasszonyt, börtönömből kiszabadítson.
Ezt a szót Frigyes egyenes biztatásnak vette, hogy a hölgy mellé üljön a kerevetre. - Ha csak ellenség kell!
Miranda azonban egyszerre eloszlatta a félreértését; a legyező újra kitárult, s kettőjük arcát elválasztá egymástól.
- Hohó, fiatal barátom! Ön nem az az ellenség, aki engem megszabadít, hanem akit én szabadítok meg.
Frigyes valamit hebegett az elmúlt édeni óráról.
- Jajh, barátom; az olyan régen volt, hogy már elfeledtem. Ön nem fogja elfelejteni, de óva intem, hogy őrizkedjék azzal eldicsekedni a táborban a pajtásai előtt, mert azért önt haditörvényszék elé állítják és főbe lövik. Egy vezénylőtiszt aki ottfelejti a katonáit a veszélyes álláson, s a lesben álló ellenség által egy hölgy budoárjában hagyja magát meglepetni. Ezt jó lesz ki nem trombitálni. Hanem ha a királynak elmondja ön, azt nem bánom.
Frigyesnek az arcába szökött a vér. Szégyenpír volt az rajta. Miranda megsimogatta ezt az elpirult arcot. Nincs annál igézőbb, mint egy húszesztendős fiú, aki még elpirul.
- Maga nagy gyermek. Üljön vissza a helyére. Hiszen nincs közöttünk mindennek vége. Ön még énvelem többször fog találkozni, mert a Trenkek sorsa az enyémmel szorosan össze van bonyolítva. S én önhöz mindig jó leszek. Hanem most értse meg a dolgát egészen. Tudja ön? A maga dolgát: nem az enyémet. Még eddig úgy tetszik, mintha folyvást magamról beszéltem volna, meg az ön nagybátyjáról, pedig önnek magyaráztam valamit, ami önnek a sorsára nagy befolyással lesz. Ön még az a gyermek, aki a tóparton gondtalanul gyönyörködik a tó fenekét ellepő virágokban, s nem sejti, hogy az a víz olyan mély, hogy ha ön beleesik, hát odafullad. Meg kell fogni önnek a derekán a járszalagot. No! Maradjon veszteg a helyén, viselje magát szépen; most mindjárt önről lesz szó.
S hogy nagyobb kényelembe helyezze magát, a hölgy fölszedte maga alá a lábait, s úgy ült a kereveten, ahogy török asszonyok szoktak.
- A száműzetésemnél hagytam el. Nemsokára bejöttek a poroszok Csehországba, s elfoglalták a fővárost. Ezúttal a cseh főnemesek nem siettek Frigyes király udvarlására. Pedig szép farsangi idő volt. Akkor talán én is kaptam volna egy meghívót az udvari bálra. De hát Frigyesnek már csak a politikára meg a katonákra volt gondja; ránk, asszonyokra nem ügyelt. Pedig mondhatom, hogy az asszonyok sokat tehetnek, amit a férfiak vitézsége meg nem tesz. Önök nem mozdultak ki Prágából: várták a sült galambokat, amiket XV. Lajos le fog lövöldözni ,,pour le Roy de Prusse!" Várhatnak arra már! Meghalt a szép Chateauroux hercegnő, aki XV. Lajos koponyájában, a kraneológia szerint, a harcvágy orgánumát képezte. A francia király most gyászol és beteg.
- Chateauroux hercegnő meghalt? - kérdé elbámulva Frigyes.
- Meg biz az: egy pohár jeges víztől. Hát önök még azt sem tudják? Minden összeköttetésük meg van szakítva a külvilággal. A rettenetes Trenk megint itt van! Amint önök a háborút megindították, a királynő rögtön előhozatta a börtönből, s visszatette, a pandúrjai fővezérségébe; most az hatalmasabb, mint azelőtt volt. Ő tört utat a Rhénuson keresztül Károly főherceg ármádiája számára a maga hihetetlen hős merényletével. Filippsburgnál a Rhénus szigetén volt a franciáknak egy bevehetetlennek híresztelt váruk. Trenk éjjel átúszott hatszáz pandúrral a szigetre, s felmászott a sáncokra. Az őrséget kardra hányták. A városparancsnokot, Créve-Coeur márkit Trenk maga vágta le. S amint ezt elvégezték, azon frissiben átúsztak a Rhénus másik ágán; a túlparton meg két ezred bajor lovast találtak csendes pihenésben, azok között is iszonyú mészárlást követtek el, s ezzel átvitték a háborút francia földre. Mindezt én első kézből tudom.
- S mi erről Prágában semmit sem tudunk; csak arról van tudomásunk, hogy a magyar szabadcsapatok körös-körül dongnak bennünket.
- Nem ám; mert az asszonyokat teljesen mellőzi a király. Egy ilyen háborúban, mint a mostani, a férfi mint hírhozó, teljesen hasznavehetetlen: azt rögtön elfogják, felakasztják; míg ha egy szépasszony az ellenség kezébe kerül is, legfeljebb egy kis galante avanture-je támad; kivágja magát, s odább menekül. De hát Frigyes király fejébe vette, hogy ő a sátorban a spártait játssza. Meg tudja tagadni magát.
- Megtagadja magát? - szólt bele Frigyes elbámulva.
- Hát persze, hogy megtagadja! Ő, maga pirók! Talán még azt sem hallotta soha, hogy a szép Frigyes alapjában bonvivant, minden jó tulajdonságával egy szibaritának. Persze, Berlinben a gárdisták között nem cirkuláltatják az öreg királynak, Frigyes Vilmosnak azt a levelét, amit a trónörököséhez írt, mikor azt rajtakapta, hogy az a szép Ritter Dórisz énekesnő miatt meg akar szökni Angliába, de Bécsben mindenki könyv nélkül tudja azt a levelet, amiben az öreg király azt mondja a bebörtönzött fiának: ,,ugye jobb szeretnéd, ha egy maître de flûte-öt hozatnék a számodra Párizsból egy tucat furulyával, meg egy banda komédiást egy nagy orkesztrummal, meg egy csorda francia táncmestert egy svadron petit-maître-rel, s építtetnék hozzá egy nagy komédiaházat: ez neked jobban tetszene, mint egy kompánia gránátos, aki szerinted csak canaille; hanem egy olyan petit-maître, egy olyan kinyalt franciácska, egy bon mot, egy-egy rózsácska, egy komédiásocska, az neked valami nóbel! Az királyi dolog! Az >>digne d'un prince! << Ezek a te sentiment-jaid, amiket ifjúkorod óta a gézengúzok és örömleányok a szívedbe tömtek!"
Ezzel a leleplezéssel új világításban látta a fiatal gárdista bálványozott királyát. Közelebb jött hozzá. Hát fiatal korában az is csak legény volt, mint ő. - Hát ha még most is az? - De mi oka volt ezt a kényes adatot az udvari krónikákból éppen ennek a hölgynek elmondani őelőtte?
Trenk Frigyesnek éles, fürkésző esze volt; hamar rájött a talány nyitjára.
- Hát most a komédiásokkal kevesebbet foglalkozik Frigyes király, mint azelőtt - folytatá a hölgy. - Pedig ezeknek egy hadvezér is vehetné hasznát. Ez a cigányhad jobban van értesülve a hadseregek mozdulatáról, mint a hadikormány. Nálam rendesen megfordulnak kóborlásaik alatt. Én szeretem őket; jól mulatok velük. Aztán elmondják az utazásaik célját. A thábori komédiás-trupp egyszerre csak felkerekedik, s utazik Szászországba. Pedig Tháborban porosz ezred fekszik, s a tisztek jó színházlátogatók. De ők már kanócillatot éreznek, s megtudták, hogy Károly herceg Szászországba siet. Más halandó fut a nagy hadseregek elől: a komédiások eléje sietnek, s ha egy városnak az egyik kapuján az ellenség vonul be trombita-, dobszóval, a másik kapuján a histriók csapatja nyomakodik elő szintén dob-, trombitaszóval. Ezektől tudom én, amit még Frigyes király nem tud, hogy amíg itt Prága körül a pandúrok, huszárok bosszantják portyázásaikkal, azalatt Károly főherceg hetvenezer főnyi sereggel közelít feléje Drezda felől.
Frigyes nyugtalankodni kezdett: felállt a helyéről.
- Ne békétlenkedjék, kicsikém. Ezóta már a király is tudja azt; holnap már nem fog ön neki újságot mondani vele. Tegnap délelőtt hatalmas janicsárzene riasztott fel. Azt hittem, megint komédiások jönnek: kisiettem az erkélyre. Hát kicsiny különbséggel ugyanaz a pereputty. Csakhogy ezek nem a közönség megnevettetésére játszanak. Trenk Ferenc jött a vörös köpönyegesei élén. Egész török muzsika jár előtte, síp, dob, trombita, réztányér, csinelli, fantasztikus jelmezbe bújtatott cigánybanda. Ezzel hirdeti jövetelét. Egyenesen ide tartott az én kastélyomba. Ellenállhatatlan vágya volt hosszas távollét után ismét találkozhatni velem. Alig ismertem rá. Azelőtt sem volt valami szép, de a lőporrobbanás óta összevissza van dúlva az arca vörös forradásokkal, s teleszórva fekete pontokkal; egy-egy pamat szakáll, bajusz, mint a jégverte vetés, berzed ki belőle.
- Megszépültem, ugye? - enyelgett, mikor rokoni öleléséből kibontakoztam. - Mennyi szép időt elvesztegettünk azóta mind a ketten! No, de ami halad, nem marad. Holnap meg fogja ön látni a szebbik Trenket, az unokaöcsémet.
Ő már tegnap értesülve volt a kémei által, hogy ön egy volontércsapatot állít össze, amellyel rekvizícióra fog kiindulni. S megtett minden intézkedést, hogy akármerre veszi ön az útját, mindenütt kész kelepcébe kerüljön.
Nekem természetesen, mint egy osztrák tábornok özvegyének, ezt a tervet nagy helyesléssel kellett fogadnom.
- Hallom, hogy igen szép gyerek a fickó - mondta Ferenc -, csupa tej és rózsa az arca; még a szakálla sem ütközik. No, majd adatok rá szép chlamiszt, amilyent Ganymedes visel a komédiában. Ezer ördög: a szerezsánjaimnak kell egy Ganymedes, ez jó lesz annak.
Frigyes most már dühösen ugrott fel a helyéről, s a kardja tokjával ütögette a padlót.
Miranda kacagott rajta.
- No, lássa ön! Ilyen atyafiságos tréfa várt önre ennél az expedíciónál. Én ma a kastély tornyáról néztem a távcsövemmel az ön közeledését. Láttam, micsoda nagy ostobaságokat követ ön el. A csapatja jobbik részét, a huszárokat felküldi a kolostorba, a gyöngébb csapatjával közelít a kastély felé, a gyalogokkal. Édeském! Az ilyen taktikával nem lesz az ember hadvezér. Önnek az lett volna a feladata, hogy azt az ötven huszárt szerteszét portyáztassa, kifürkészve, nincs-e valahol a parkban, a templomkerítés mögött, az árokban elrejtőzött ellenség? Én tudtam, hogy van. Itt lappangott a huszárcsapat a vadaskertemben. Ön kész prédának hozta ide magát. Virgácsot érdemelne ezért a könnyelműségéért, mint egy rossz gyerek. Én önt még nem láttam, csak a Ferenc iránti gyűlöletem sugallta, hogy megszabadítsam. Talán még egyéb ok is. Egy inasomat parasztruhába öltözve, kerülő úton a kolostorhoz futtattam, az ön altisztjének üzenetet küldve, hogy siessen rögtön a hadnagya megszabadítására. De addig is ön a legnagyobb veszélyben forgott. Arról bizonyos voltam, hogy egy gárdista kornét, ha egy kastélyba szüleséget rekvirálni beront, el nem mulasztja látogatást tenni a kastély uránál. Hanem az megint bizonyos volt, hogy amint ön meghallja, hogy az udvaron lárma van: verekednek, le fog sietni, s akkor veszve van. Meg nem ölik, mert arra parancsuk van; de van egy stratagémájuk, amivel minden vitézséget csúffá tesznek, egy kerek hálót hajítanak önnek a fejére, melybe gubancolva, ha Herkules erejével bír is, le kell fegyvereztetnie. Akkor aztán megkötözve lóra dobják, s elvágtatnak. A megmentésére jövő huszárok nem érik ezeket utol. Én tehát egy drasztikus eszközhöz folyamodtam önnek a megmentésére.
Tehát csak drasztikus módszer volt: semmi egyéb!
Miranda egész hidegvérrel nézett szét, valamit keresett. Frigyes kitalálta: a szivarját, amit a kerevet melletti polckára tett le. Sietett neki vele szolgálni.
- Köszönöm; másodszor nem gyújtok rá a szivarra, ha kialudt.
Ez is napkeleti virágnyelv volt.
S új szivarra gyújtott, annak a füstjét fújta az ifjú szeme közé.
- Már most még egy jó mappát kell önnek átadnom, amelyben vörös vonallal megjelölve találja meg ön a kerülő utat, melyen a királyhoz egész kényelmesen eljuthat a szénásszerekeivel együtt; a huszárjait hadirend szerint à cheval bocsátva az út két oldalán az esetleges ámbüszkádok felverésére. Az avantgárdáról és arrière-gárdáról se feledkezzék meg. E kerülő úton ki fogja ön játszani a pandúrvezér minden kelepcéit, s holnap délig rátalál a király táborára. De semmiféle lövöldözés által ne hagyja magát zavartatni.
Ez a hölgy úgy beszélt, mint egy tapasztalt katonáné.
De Frigyes is úgy fogadta az utasításokat, mintha a generálisa szájából jönnének.
- Grófné! Én az örök hála érzetét fogom ön iránt megőrizni szívemben.
- Sose hálálkodjék ön; én elsősorban Frigyes királynak akartam jó szolgálatot tenni. Az a bonne fortune, ami önt érte, a királynak szólt, nem önnek.
- Ah! ,,Per procura"! - szólt nevetve Frigyes.
A nevetést a hölgy is viszonozta.
- No, lássa ön: ez jó bon mot volt egy gárdista kornéttól. Hát per procura...
Trenk Frigyes kezdette már egész közelből látni ezt a hölgyet.
Frigyes király mellé is odaillenék egy Chateauroux hercegnő.
Reasszumálva a látottakat, hallottakat és tapasztaltakat, ez a fantázia nem is egészen ködfátyolképnek való.
Trenk Frigyes egy tiszteletteljes kézcsókkal vett búcsút tündérasszonyától, ki őt, ahogy kitüntetett vendéget szokás, egész a lépcsőtornácig kikísérte. Ott is még gyönyörű büsztjével a lépcsőkorláton keresztüldőlve, utánanézett.
Mikor már odalenn volt Frigyes a korridoron, megcsendült a delnő szava.
- A propos, Trenk! Jöjjön csak vissza! Még egy mondanivalóm van önnek.
Az ilyen visszahívás követte mondanivalók szoktak igen kellemesek lenni!
Frigyes négyesével ugorva át a lépcsőket, sietett Miranda előtt teremni.
A szépasszony akkor a két gömbölyű karját Frigyes két vállára téve, olyan közel hajolt hozzá, hogy csakugyan azt hihette, hogy ebből egy szívteljes búcsúcsók lesz: pour la bonne bouche.
De bizony nem az lett. A hölgy azt súgta Frigyesnek a fülébe:
- Majd elfeledtem önnek a legnevezetesebbet elmondani. Az ön kedves nagybátyja néhány nap előtt önnek igen jó szolgálatot tett. A pandúrjaival megrohanta Budweisst, melyet a porosz Walrabe-ezred tartott megszállva. A poroszok az első rohamra kapituláltak. Trenknek a pandúrjai aztán süveget cseréltek a poroszokkal. Csupa tréfa volt látnia vörös köpönyegeseket az önök gránátosainak hegyes püspöksüvegforma bonnetjeikkel a fejükön.
- S ezt nevezi a grófné nekem tett jó szolgálatnak? - szólt Frigyes elkomorodva.
- Várja ön be a végét. Budweiss kapitulációja után gyorsan, még aznap feladták a poroszok Trenk Ferenc pandúrjainak Thábor és Frauenberg várait, s ez utóbbiban foglyul esett a Walrabe- és Kreuz-ezredek dandárparancsnoka, A. Z. herceg. Az isteni Amália hercegasszony most már hosszú időre szalmaözvegy.
Ezzel a két ujja hegyét Frigyes ajkára nyomva, mint a hallgatás pecsétjét, a szeme közé nevetett a hölgy, s aztán elfutott, még egyszer visszafordulva az ajtóban, s egy démoni incselkedő kacsintás nyilát lőve a szívébe, ahogy a pártusok szoktak.
Frigyes elámulva állt ott, egészen buta képpel: egész darázsraja által a legvisszásabb érzelmeknek körülrajozva.
Két porosz ezred megadja magát egy pandúrvezérnek! Minő szégyen, minő gyász! S maga az ezredek parancsnoka, a vezérek kitűnője, A. Z. herceg elfogva. Minő szerencsétlenség!
De az imádott hölgy egyedül maradt! Minő öröm, minő szerencse!
Frigyes király elveszté ezt az egész hadjáratot! Minő siralom!
De most sietve fog seregestül Berlinbe visszatérni! Minő öröm!
Ezen az egy rövid délutánon Trenk Frigyes a paradicsom gyönyöreitől kezdve a purgatórium kínszenvedéséig mindent megkóstolt.
Az alkonyat oltalma alatt útra kelt huszonkét megterhelt szénásszekerével.
Egész éjjel folyton hallotta a puskalövéseket, melyeket Trenk Ferenc pandúrjai váltottak egyes porosz szénázó csapatokkal. Éjféltájon egy erdőből negyven lovas vágtatott eléje, akikben porosz ulánusokra ismert. Azok is szénázni jártak. Saját magukat ki tudták vágni a pandúrok közül, de a szekereik ottvesztek.
Most aztán ez a negyven lovas is szaporítá az ő csapatját, mely másnap délfelé szerencsésen, baj nélkül elért a király táborába.
Csak Frigyes szívének volt baja.

[1] A ,,sinkorán" kutyákról hármas törvénykönyvünk emlékezik meg, eltiltva azoknak tartását a földesuraknak az 1729-i XXII. t. cikk 9-ik §-ban, mely magyarul így hangzik: ,,Hogy a vetésekben vadászatok alkalmával okozott károk elkerültessenek, senki a földesurak és nemesek közül angol vadászkutyákat, úgynevezett sinkoránokat tartani, még kevésbé azokkal vadászni ne merészkedjék."
[2] Igazából ,,Loudon"-nak írják e később fénykörnyezte históriai nevet, de a magyarok ,,Laudon"-nak ismerik, saját helyesírásuk szerint kiejtve.









Jókai Mór: A két Trenk


HETEDIK FEJEZET  Ferde helyzet
Trenk Frigyes a porosz tábor előőrseit és bagázsiás szekereit már hajnalban maga előtt találta, s ebből megtudhatá, hogy a király serege keleti irányban mozdul előre, s gyors menetben halad. Konopist közelében talált rá a főhadiszállásra. A király éppen sátorában ebédelt legközelebbi környezetével. Ágyútalpakra fektetett szekéroldalak képezték az asztalt, sült marhahús főtt csicsókával (topinambour) a vendégséget. Italul szolgált a jóféle almabor (gose), ami ott helyben készül.
A király maga használta ülőkének az almaboros hordót, mégpedig úgy, ahogy Bacchust szokták rápingálni, lovagolva, hátul a csap a hordóba volt ütve; ha kifogyott a kanna, a király maga töltötte teli. Azt a szép tabourettet, melyet a királyné saját kezűleg hímzett számára, átengedé az angol követnek, aki jobbján ült, s kivételképpen brandyvel frissítette fel magát.
Mikor Trenk Frigyes a király sátorába belépett, nagy üdvriadal támadt a vendégeskedő társaságban.
- Ah! Itt van Trenk! Megérkezett Trenk.
Mindenki azt hitte róla már, hogy odaveszett: hogy egész éjen át elmaradt.
- Nos, Fritzi! - szólt a király. - Hát egyedül jön maga?
- Nem, fölség, másodmagammal - s azzal a kék köpönyege alól előhúzott egy tokaji boros átalagot, s azt a király elé tette.
- Hát ezt hol vette?
- A jámbor beneschaui barátok disputálták rám erővel, hogy hozzam el fölséged számára.
- És a katonái?
- Két vadász kivételével, akiket Trenk huszárjai levágtak, mind itt vannak.
- De megfizetett értük?
- Hetet a kettőért. Huszonkét huszárt pedig elhoztam foglyul. A lovaikat huszonkét szénásszekér elé fogattam; azok is eljöttek szépen.
Nagy örömriadal támadt e szóra! Huszonkét szénásszekér! Ebben az ínséges időben. Voltak Tamások, akik nem hittek benne, amíg saját szemeikkel nem látták, hogy csakugyan létezik ilyen heraldikai csoda! Nagyobb csoda, mint a kétfarkú oroszlán: szénásszekér!
Ez aztán a csodahős!
S még foglyul is ejti a megtámadóit: a másik Trenk mesevitéz huszárjait egész csapatszámra! S keresztülsétál trombitaszóval a pandúrok táborán, melyben a többi vállalkozók mind odavesztek. Sőt még egy elszakadt ulán csapatot is felszed az úton, s azt is magával hozza.
- Ide ülj mellém! - mondá a király, helyet szorítva Frigyesnek maga mellett.- Hozd ide magadnak azt a dobot a szögletból; arra ülj -, s azzal eléje tolta a rosztbifes tálat, hogy szeljen belőle. Frigyes nem is hagyta magát kétszer kínáltatni. Falt mint egy farkas: minden hozzá intézett kérdést hallatlanná téve.
A király láthatólag gyönyörkődött benne.
Majd az angol követhez fordult, s Trenk vállára téve kezét, azt mondá neki:
- C'est le matador de ma jeunesse!
Trenk pirult e dicséret miatt. Volt oka a pirulásra. Madame Circe mondhatná azt meg, hogy milyen matador. Hüvelybe tett fegyverrel. A tokaji boros átalag kézről kézre járt: azt nem szokták klázliból inni, hanem az akonáról. Maliciózus egy edény! Tüdő kell hozzá, hogyha az ember egy kortyot ki akar belőle szívni.
Az ebéd végeztével a király kijött a sátorából, mustrát tartani a Trenk Frigyes által elhozott szekerek, katonák és foglyok fölött. Azok rendben fölállítva vártak a sátor előtt. A saját katonáit megdicsérte, a foglyokon végigpróbálta nyelvtudományi ismereteit, s miután azok se a magyar, se a szarmata kérdésekre nem feleltek, s még arra a kérdésre is, hogy ,,styi rumunyesztye?" csak a fejüket rázták, meggyőződött, hogy azok valami egészen ismeretlen népfajhoz tartoznak.
Azzal ott a vezérek csoportja előtt levette a nyakából a szalagon függő katonai érdemrendet, s azt Trenk Frigyes nyakába akasztá.
- Jutalmul e derék hőstettért!
Trenk Frigyes alig tudott valamit rebegni. A lelke azt mondá, hogy soha még érdemrend rosszabbul meg nem volt érdemelve.
A király még e fényes kitüntetésen fölül egy erszénnyel is megjutalmazta Frigyest. Az erszényben ötszáz arany volt.
Ez a szénának az ára.
De Trenk a maga részéről szintén nem maradt hátra a nagylelkűségben. A király által ajándékozott pénzből az őrmesternek és a káplároknak húsz Frigyes-aranyat adott egyenként, s minden katonának egy aranyat, azonfelül az ezredkáplánra rábízott száz aranyat, hogy ezt majd a két elesett vadász édesanyjának küldje el.
Ezzel a bőkezűséggel gondolta biztosítani a hallgatásukat.
Hiszen egész dicsősége addig tart, amíg ezek ki nem beszélik az igazat.
Jasinszky karon fogta, s fensőbbségi gráciával gratulált neki e szép katonai bravúrhoz.
- El kell nekünk mondanod, hogyan ment végbe ez az egész briliáns affér.
Most aztán Frigyesnek kellett volna hazudni egy hősi fordulatokkal teljes mesét. Megvoltak a hozzá való eszközei: nagy költői tehetséggel volt megáldva. De azt nem vette most elő.
- Bocsássatok a sátoromba. Két éjszaka nem aludtam. Folyvást a nyeregben. Fáradt vagyok, mint a kutya.
Mielőtt mégis a sátorába bocsátották volna, a király még egyszer behívatta őt magához. A király egyedül volt vele.
- Tudja maga már a tábori jelszót?
- Még nem közölték velem, fölség.
- Akkor ne is tudakolja. Mire fölébred, más jelszó lesz: azt közlöm magával: ,,Mollwitz!"
- ,,Értem", fölség.
- Mért nyomta meg azt a szót, hogy ,,értem"?
- A jelszó azt jelenti, hogy szembe megyünk az ellenségre, és megverjük.
- Helyesen magyarázta. Hát azt tudja maga, hogy igazi ellenséggel állunk szemben?
- Tudom, fölség. Lotharingi Károly érkezett meg a rajnai hadsereggel; csatlakozott Nádasdy hadtestével és a szász hadsereggel. Drezda felől közelítenek.
- Helyes. Előttünk Lotharingi Károly, a hátunk mögött Trenk Ferenc. Micsoda rokonságban áll maga ezzel a Trenkkel?
- Apáink testvérek voltak, de egymást nem szerették. Életútjaik külön váltak. Én és nagybátyám, Ferenc sohasem láttuk egymást.
- Többet nem tud maga a nagybátyja felől?
- Amit hallásból-mondásból lehet tudni: vitéz embernek, de rossz jelleműnek írják le. Nem az én dolgom bíráskodni fölötte. De ha a csatatéren találkozunk, valamelyikünk le fogja vágni a másikat, annyi bizonyos.
- Ezt szeretem hallani. Amíg én a deréksereggel előrenyomulok Lotharingi Károly ellen, azalatt maga a tartaléknál marad a testőrszázaddal, és részt vesz a hátvéd csatározásaiban, s rajta lesz, hogy az ellenfélt visszaverjék.
- Nem lesz nehéz feladat, felség.
- No, csak semmi elbizakodás. Trenk Ferenc jókora haderővel rendelkezik, s gyors mozdulatokra képes. Ma három hióbhír érkezett hozzám egy óra alatt. Budweiss és Franenberg kapitulált egy ágyúlövés nélkül, s utánuk másnap Thábor, a Walrabe-ezreddel. A másik kettővel nem törődöm. Szedett-vedett hesseniek voltak; de a Walrabe-ezred! S különösen a hadakban edzett főparancsnok, A. Z. herceg...
Ennek a névnek a kimondásánál a király soká nézett Trenk Frigyes szemébe. Olyan volt e királyi szemek nézése, mint a gyújtóüveg sugártüze. Trenk Frigyes kiállta azt.
Egy pillahunyorítás nem árulta el az érzelmeit.
Pedig teljes nyugalmat mutatni is veszedelmes volt. A. Z. herceg nagy tekintély volt a hadseregnél, s Trenk Frigyes gyakran volt neki meghívott vendége. Egy kicsit mégiscsak kellene mutatni a megütközést az elfogatás fölött, ha már az örömöt nem akarjuk is elárulni.
- No! És maga annyit sem mond ily kitűnő pártfogójának a balesetéről, hogy ,,Isten őrizz"!
Trenk Frigyes nyugodtan felelt:
- Ezt a rossz hírt már tegnap ilyenkor hallottam, fölség. Nem lepett meg.
- Kitől tudhatta meg?
- A fogoly huszároktól.
- Hát tud maga ezeknek a fogoly huszároknak a nyelvén beszélni?
- Én nem; hanem a háziasszonyom, akinek a kastélyában szállva voltam.
- Ahhá! Tehát magának háziasszonya volt.
- Tudósításomban mindent elő fogok adni. Beneschau földesasszonya Sch...in grófnő. Ő küldte általam fölségednek az élelmiszereket a kocsikkal együtt, hódolatból.
- Szép-e?
- Igen disztingvált hölgy.
- Nem azt kérdeztem, hogy milyen a magatartása, hanem hogy szép-e?
- Nagyon szép, fölség.
- Megfizetett maga az élelmiszerekért?
- Ismétlem, hogy ajándékba küldte felségednek.
- Nekem igen! De maga csak nem maradt adósa?
Trenk Frigyes minden prüdériáját elővette, hogy szabadkozzék.
- Mit gondol, fölség? Ilyen helyzetben! Ellenséges tábor közepett!
- Ejh! Katona fegyverének mindig fel kell húzva lenni. De csak megölelgette a búcsúzáskor?
- A búcsúzáskor nem, fölség.
- No, hát az alkudozáskor. Az én nevemben, per procura.
A király nevetett; erre aztán Trenk Frigyes is elnevette magát, míg hirtelen észrevette, hogy ezzel a nevetéssel a titkába enged látni, s nagy hirtelen összeszedte magát.
- Az etikett korlátai között.
- Jól van, ismerjük ezt a dolgot. Most elmehet aludni. Estére megkapja a parancsomat.
Trenk Frigyes a királytól kijövén, sietett a sátorát fölkeresni, ahol a két lovászlegénye várt reá; a sátor mögött volt a két vezeték paripája. Leveté magát a medvebőrre, s rögtön elaludt. Az esti trombitaszó ébreszté föl.
Akkor tudta meg, hogy a király a főhadiszállással együtt már délután elköltözött, s őt a testőrségi századdal együtt hátrahagyta, négy ágyúval. Hanem azt az ötven huszárt, akik a kirándulásban részt vettek, magával vitte a király.
Trenk Frigyes fel tudta fogni helyzete ferdeségét.
Ma minden ember az ő csoda vitéz tettéről beszél; bámulják, irigykednek rá: nagy jövendőt jósolnak neki; de ha a király maga elé találja hívatni Norbertet, a huszárőrmestert, s elmondatja vele magának az egész hadikalandot, egyszerre kisül, hogy a vezénylőtisztnek ebben az egész bravúrban csak a szégyenteljes kelepcében kussadás jutott. Ekkor aztán, ha kérdi valaki: hol nyerte ez a ,,grüner Junge" azt a vitézségi érdemrendet, azt fogják rá felelni: ,,Madame alkovenjében".
Ez a nyugtalanító érzés kísérte őt az egész hadi úton. Harmadnap utolérte a királyt, s azontúl ő vezette az első szakaszt a testőr lovasságnál; a király a dobverők szakaszánál lovagolt.
Egyszer odainti magához a király Frigyest, s azt mondja neki:
- No, Trenk, most ráérünk a dolgunk felől: beszélje el nekem, hogyan történt az a maga vitézvágása Beneschauban?
Frigyes elmondott mindent a királynak híven, szépítés nélkül; bevallotta az elkövetett nagy hibát, aminek balkövetkezéseitől csak egy asszony furfangja s az altisztjei vitézsége szabadíták meg.
A király arcvonásain látszott a meglepetés. Nem árulták el még neki e titkot: Frigyes szájából hallotta ezt először, mint önkéntes vallomást.
- No lássa, ezt szeretem, hogy igazat mond. Nem titkolja el a hibáját, nem kérkedik hamis érdemekkel. Azért a hőstett érdeme csak maradjon a magáé. Megtörtént ez már híres hadvezéreken is, hogy hibából nyerték meg az ütközetet. Mollowitznál magam is megfutottam, s csak másnap tudtam meg, hogy fényesen győztem: derék gránátos ezredeim legázolták az ellenséget. Kicsinyben magával is ez történt. Köszönjük meg Fortuna istenasszonynak, hogy ránk kacsintott. Hanem már most ezzel aztán legyen ám vége az istenasszonyokkal való kacérkodásnak! Maga fiatal ember, sok szép tehetséggel van megáldva. Szíve, feje helyén. Tudományos képzettsége sok. Testgyakorlatokban, férfiküzdelmekben az elsők közül való. Lelkében tetőtől talpig nemes ember! Ezt ne vegye dicséretnek. Egyetlenegy indulat képes lesz magánál mindezeket a jó tulajdonságokat lerontani. Ez az érzékiség. Erre pedig magának nagy hajlandósága van. Egyetlenegy órájáért a gyönyörnek maga el fogja veszteni az eszét, elfeledi a kötelességét, elárulja a hazáját, s lesz komisz, alávaló jellem, háládatlan, fizetett kém. Ez mind lesz magából, ha be nem vakcináltatja magát a szerelem ragálya ellen.
És azután még egy félóráig tartotta atyai oktatásokkal Trenk Frigyest a király, mellette lovagolva.
Elmondta neki, hogy ilyen idős korában őnála is hasonló pusztító hatású betegség volt az érzékhevülés, ő is el tudott minden kötelességet felejteni egy édes csengő hangért; az ábrándok világába hagyta magát ragadtatni.
És azután áldva emlékezett vissza arra az atyai vaskézre, mely ábrándjait kíméletlenül összetörte, és eltévedt fiát a férfifeladatok teljesítésére kényszeríté, egy börtönfelügyelő szigorúságával.
- Én hasonló atyai gondviselést fogok maga felett gyakorolni - mondá a király. Én magából egész embert akarok csinálni. S ha nem megy másképp, összetöröm, s újraöntöm, ahogy énvelem tett az apám. De tudja maga, mi a neve annak az újraöntő anyamintának? Börtön. Maga most azért a beneschaui asszonyhistóriáért rászolgált egy esztendei várfogságra. Ez most el van téve; de nincs elengedve. De eszébe jusson magának, valahányszor még egy olyan hosszan aláomló asszonyi hajzatot, mely egy tündértermetnek utolsó takarója, végigcirógatja a kezével, hogy Frigyes király fekete könyvébe be van írva az adóssága.
Frigyes a könnyekig meg volt hatva a király atyai dorgálásai által. Szentül fogadta, hogy spártai életet fog élni ezentúl.
A király megerősítette ebben a szándékában. Valóban semmi sem oly hathatós védelem egy ifjú férfira nézve a szerelem és bujaság csábító démona ellen, mint a test edzése, fegyvergyakorlatok, atlétai versenyek; a merész dacolás az elemekkel, a szomjazásban és koplalásban való tökéletesítés, ahogy már a Gradus ad Parnassum mondja, melyet minden szintaxista ismer: ,,Multa tulit, fecitque puer: sudavit et alsit. Abstinuit Venere et vino." (Hej, sokat eltűrt, s tett a fiú izzadva, dideregve. Elkerülé a szerelmet, a bort.)
Azután majd ha Berlinbe visszatérnek, ott lesznek Trenk Frigyes előtt a híres tudósok, Pöllnitz, La Mettrie, Jordan: azokkal társaloghat, azoknak a szelleméből sokkal több táplálékot gyűjthet a lelke számára, mint holmi hiábavaló asszonyszemélyek fecsegéseiből.
Trenk Frigyes egészen megadta magát. Ünnepélyesen felfogadta, hogy ezentúl napjának minden óráit a vívó- és lovaglóporondon fogja tölteni, a hevülések ellen jeges fürdőket vesz: éjszakáit a tudományoknak fogja szentelni, s ha egy asszonnyal összetalálkozik, annak csak a cipője orrát fogja nézni lesütött szemmel.
Tesz az ember ilyen fogadásokat, mikor naphosszat masírozik hóval vegyes záporesőben, sárban, éhezve s keresve az ellenséget, akivel össze akar verekedni.
Hogy azután megtartja-e ezeket a fogadásokat: az otkolonillatos szobában, a kandalló tüzénél, a forró puncs szürcsölése mellett? Az megint más kérdés.









Jókai Mór: A két Trenk


NYOLCADIK FEJEZET  A két Trenk szemtől szemben
II. Frigyes rátalált a keresett ellenfélre. Lotharingi Károly szembejött rá, egyenlő haderővel.
Marsovitznak hívják a helyet, ahol II. Frigyes elvesztette - nem az ütközetet -, hanem az egész hadjáratot. Ütközetre nem került sor.
Pedig mind a két tábor katonáinak forrott a vére a verekedési vágytól. De a ,,mama" azt mondta a gyerekeknek: ,,Csitt! Mentek aludni!"Ez a mindnyájunk közös mamája, a föld: ez akadályozta meg a verekedést.
Lotharingi Károly serege egy félkör alakú hegyen tanyázott, a hegy lankáin elhelyezett ágyúütegekkel. A hegy mindkét oldalán volt egy tó, melyeket egy lomha folyású csatorna kötött össze. A csatorna két oldalán süppedékes mocsár.
Szemben II. Frigyes hadserege szintén egy hegymagaslatot foglalt el; a két ellenség egymásnak a beleibe láthatott: megszámlálhatták az ágyúikat, lovasezredeiket; láthatták minden mozdulataikat. Azonban nem is mozdulhattak. Itt meg kellett állniuk és egymással farkasszemet nézni. A két ellenfél egymásnak az állását csak keskeny völgyeken át közelíthette meg; de maguk azok a hegyvápák is ketté voltak szakítva, mély sziklameredélyektől. Sziklák, mocsarak, tavak lehetetlenné tették az ütközetet. Károly herceg meg sem mozdult a helyéből. Neki kényelmes helyzete volt: hadserege bőven ellátva élelemmel. De Frigyes király háta mögött minden élelmezést lehetetlenné tudott tenni Trenk bátya. A király belátta, hogy a támadás lehetetlen. Visszavonulót fúvatott. Átvonult seregével az Elba túlsó partjára. Az egész hadjárat el volt veszve. Vissza kellett adnia Csehországot egy ágyúlövés nélkül, ahogy elfoglalta.
A visszavonulás Szilézia felé teljes hadirendben történt meg, három hadoszlopban, taktikai szabályok szerint. Lotharingi Károly serege csak nagy távolban kísérte; de meg nem támadta a hazatérő ellenséget. II. Frigyes maga egy dandárral, melyet a lovas és gyalog testőrség s a gárdagránátosok két zászlóalja képezett, négy tábori ágyúval vonult a centrumban; ellenségnek híre-nyoma sem volt. A királlyal volt együtt az egész főhadiszállás.
Estére Kollin városában szállt meg a király. Ez a hely meg volt babonázva ránézve. Már az első látogatása is fatális volt benne.
Amint besötétült, az előőrsre kiállított huszárpikétek nyargalvást jöttek jelenteni, hogy nagy csapat magyar lovasság közelít. A huszárok annyira vitték a vakmerőséget, hogy beszáguldoztak a városba, s ott lövöldözték ki a karabélyaikat.
Jasinszky, a gárdisták főparancsnoka, kiküldte egy szakasz lovassal Trenk Frigyest kémszemlészetre; az nemsokára azzal a hírrel tért vissza, hogy az egész mező hemzseg a száguldozó magyar huszárságtól.
A parancsnok erre utasítá, hogy menjen a királyt fölkeresni, s kérje a rendelkezését.
Frigyes lótott-futott a városban, keresve a királyt: senki sem tudta neki megmondani, hogy hová lett. Az egész haditanács nem tudott tanácsot adni. Végre a király inasa tudatá vele, hogy őfelsége felment a toronyba.
Frigyes utánasietett. Ott találta a királyt a toronyablakban, perspektívával a kezében.
- Mit akar kend? - kérdezé bosszúsan a király, mikor Trenk megszólította.
- Parancsát várom, fölség, hogy mit tegyünk?
- Tegye kend, amit akar! Iparkodjék a bőrét megmenteni.
- A parancsnokom kíván utasítást kapni a lovasgárda számára.
- No, hát vigye neki az utasítást, hogy a lovasgárda húzódjék ki az első hóstádból, s álljon fel a második hóstádban a glaszin, maradjon mindenki a nyeregben.
Akkor jött egy sűrű zápor, mely eltakarta az egész vidéket, a király nem látott semmit a toronyból. Koromsötét éjszaka lett.
Trenk Frigyes sietett az utasítással Jasinszkyhoz, s azzal a lovasgárda átvonult a városon a hóstádba.
A királynak volt sejtelme a veszély komolyságáról. Ahelyett, hogy a dandárját a belvárosban összpontosította volna, az egészet a hátsó külvárosban állítá fel, ahonnan kijárás van.
A zápor megszűnt, hanem azért a borult ég miatt sötét volt. De nemsokára lett aztán világítás elég! Megérkezett Trenk Ferenc maga a pandúrjai élén, s első dolga volt egypár magas házat felgyújtani. A vörös köpönyegesek elfoglalták a szélső házakat, s azoknak az ablakaiból kezdték meg a puskázást a poroszokra.
Ő maga, a fővezér, fekete lován, veres dolmányában, ott nyargalászott vakmerően, parancsokat osztva, a pokoli világítás közepett. Néha olyan közel jött Trenk Frigyeshez, hogy az arcát megláthatta. Álomvíziónak is rettenetes volt az!
Közben szólt a török muzsika: öreg dob, trombita, klarinét; hangzott a svihrovai nóta, amibe beleénekelt a szerezsánok bömbölő kardala. S hogy ne csak tűzzel és vassal rontsa az elleneit, még azt is kieszelte a pandúrvezér, hogy a csatornagátat átszakíttatá, s arra a városba omló víz egyszerre ellepte a glaszikat. A testőrök lovai hasig álltak az áradatban, s soraikat tizedelték a pandúrok golyói. Trenk Frigyes századából hét testőr elesett, s a saját lova is megsebesült. Hallotta a golyónak a pattanását, mely annak a nyakán behatolt. A paripa ágaskodott, hánykódott, majd levetette lovasát a nyeregból.
Szokatlan, megdöbbentő, minden hadi tudományt csúffá tevő volt ez a harcmodor. Támadás egy város közepén, sötét éjjel, melybe a felgyújtott házak lángja vet világot. A házakból lövöldöznek a magát védeni képtelen lovasságra, melyre ráeresztették a csatorna vizét. A megtámadott fél egy külvárosba beszorítva, ahonnan csak egy kapun át van kijárása. De kinn a város előtti téren pedig az ellenséges lovasság száguldozik, s minden menekülési rohamnak elvágja az útját.
Egy előnye volt csupán a király dandárának Trenk Ferenc fölött. Az a négy tábori ágyú. Ez a fegyvernem hiányzott a pandúrvezérnél. Utálta az ágyút mint haszontalan idővesztegető szerszámot. Neki a várostromhoz elég volt a lajtorja meg a sötét éjszaka, kézben a mordály, a fogak közé szorítva a görbe kard; így veszik be a várakat. Csatában pedig éppen semmire sem becsülte az öreg lőszerszámot. Gyors száguldozásaiban csak akadályoztatta volna az ágyú, aki úszni sem tud, s a sárban megreked.
És ez a négy apró hatfontos ágyú mentette meg II. Frigyest, hogy Trenk Ferenc gárdástul, főhadiszállásostul együtt el nem fogta Kollin városában. Minden oldalról körül volt már véve. Vezérei elvesztették a fejüket. Senki sem osztott parancsot.
A pandúrvezér ellenben messze harsogó szóval kiabálta a pandúrjainak a jelmondatokat valami ismeretlen zsargonban, amit az ellenfél nem értett.
Ekkor egy ágyúgolyó összezúzta a pandúrvezér jobb lába szárát. Trenk Frigyes látta, amint nagybátyjának a fekete lova magasra felágaskodott, s aztán hanyatt vágta magát, lovagját is maga alá temetve. Az ágyúteke a lovat is megölte.
A pandúrok odarohantak elesett vezérükhöz, s azt lova alól kiszabadítva, magukkal vitték.
Ezzel vége volt a harcnak: a király feje fölül elvonult a nagy veszély. Ez az egy ágyúgolyó megszabadítá.
A vezér megsebesültével az egész pandúrsereg elvesztette a lelkét.
Minden hadi sikere az ő személves vitézségétől függött. Sohasem közölte az alvezéreivel támadási tervét, amit maga is a küzdelem hevében gondolt ki, s ha kellett, gyorsan megváltoztatott. A harámbasák egyike sem volt képes a vezért helyettesíteni; az okosabb főtiszteket pedig irigységből, féltékenységből elüldözte maga mellől.
A pandúrsereg minden török muzsika nélkül kikotródott a városból, a lovasság még egy ideig nyargalászott az elhagyott utcákon; de éjfél után az is eltisztult. Másnap reggel a nassaui dandár sietett a király fölmentésére, s a pandúrtábor, amilyen gyorsan jött, úgy eltűnt, s többet nem zavarta a poroszok visszavonulását.
- No, a maga drágalátos urabátyja ugyan szép kis tréfát csaphatott volna velünk az éjjel! - mondá a király Trenk Frigyesnek, mikor másnap ismét egymás mellett lovagoltak. - Jó szerencse, hogy agyonlőtték!
Trenk Ferencet azonban nem lőtték agyon: nem olyan könnyen volt annak a testéhez varrva a lélek. Felvitték Bécsbe, s ott egy ügyes kirurgus egymáshoz ragasztotta az eltört lábszárcsontját; legfeljebb rövidebb lett az egyik lába, mint a másik; de azért csakúgy megülte a lovat, mint azelőtt, s csak olyan kuruc ember maradt, mint eddig volt.
II. Frigyes hazatért erősen megfogyott seregével, melynek elveszíté egyharmadát, anélkül, hogy egy ütközetet vívott volna, s elveszté az egész hadjáratot.









Jókai Mór: A két Trenk


KILENCEDIK FEJEZET  A koronák mártírja
És akinek a nevében, akinek az érdekürügye alatt ez az egész nagy hadjárat megindíttatott, a jó VII. Károly császár, mint éli dicsősége világát azalatt?
II. Frigyes hadseregének támadó mozdulatával egyidejűleg a császárt is visszahelyezték Bajorországba székvárosába.
Ismét elfoglalá a Kandid Péter építész remekében készült ó-rezidenciáját, felvitetheté magát a csodaszép ,,császárlépcsőn" végig a pompás audienciatermen, a tükrök termén s a száz lépés hosszúságú galérián, melyet a bajor uralkodók arcképei ékesítenek: mindmegannyi páncélos, hadverő alakok, királyi jogarokkal, marsallbuzogánvokkal a kezükben; mellettük az asztalra téve a korona; némelyiknél kettő is.
Ott, a hosszú galéria vége felé letétetheti magát a vánkosokkal felpóckolt karszékbe; szemközt a saját arcképével, melyen De Marées György művész ecsete remekelt. Ott láthatja magát a császári ornátusban, egyik kezét a csípőjére, a másikat a német császári koronára téve. Annak az árnyékában még két másik korona is bujdoklik.
Igen! Erek mind az ő koronái. Az arckép alatt a címei és a neve felírva: ,,Serenissimus, potentissimus, ac invictissimus Princeps Carolus VII. Dei Gratia Romanorum Imperator semper Augustus, Rex Germaniae & Bohemiae utriusque Bavariae, Archidux Austriae" és a többi, és a többi.
S ő csak azt az egyet irigyli attól az arcképtől, hogy az olyan délceg módra tud a lábán állni! Ő csak székben ülni képes, akkor is csak úgy, hogy a jobb Iába egy támlányra van fektetve bebugyolálva viaszkos vásznak és vatták közé. A köszvény gyötri, mely éjjel-nappal nem tart szünetet.
A főudvarmestere jön, messziről elkezdve a bókolást, s hozza az aranyos bőrtárcában a hadijelentéseket, melyek legújabban érkeztek stafétával. Azokat felolvassa a császár előtt, ki tölcsért csinál a markából a füle előtt, hogy jobban halljon, s közben nagyokat nyög: jaj a térdem, jaj, hogy szurkál!
Örülni kellene a kapott tudósításon; de ez az arc nem képes már örömöt kifejezni: vonásaiban a fájdalom, a csüggedés, a bosszúság van megkövesülve.
Itt van Frigyes király gratuláló levele. Boldog újesztendőt kíván.
,,Boldog újesztendőt."
Csak egy boldog új napot tudna kívánni!
Erre valamit kellene válaszolni. A titkár kezében tartja már a tollat. De amint lélegzetet vesz a diktáláshoz a nagy ember, rögtön előveszi a gonosz hurut, minden szavát megszakítja a köhögés. Az ápolója be van már tanítva a segédkezésre; addig ütögeti a tenyerével a felséges úr háta közepét, míg a köhögés alábbhagy.
Az üdvözlőlevél ezalatt megíródott.
A császár aggódva néz körül, hogy nem következik-e még valami uralkodói tény, amelyet el kell végezni?
Van egy egész halom folyamodás. Kárvallott polgárok, kiket a gyilkos, égető hadjárat minden vagyonuktól megfosztott, özvegyek és árvák, kiknek kenyérkeresője elesett. Ez mind a jótékonysági komisszióhoz utasíttatik.
Jó szerencse, hogy ezt a kellemetlen témát félbeszakítja a gyóntatóatya megérkezése. Ez elől mindenkinek vissza kell vonulni. A császár egyedül marad vele egy hosszú óráig. Egy olyan embernek is lehet sok meggyónni való bűne, aki kezét, lábát nem tudja megmozdítani. A koronák tulajdonosának a kimondott szava, a gondolatja is cselekedet. Jó vagy rossz cselekedet! S ezt a pap határozza meg.
A császár arca egészen vörös volt, mikor a káplánja eltávozott, a kápláné ellenben fakó halovány. Nem adta meg neki az abszolúciót. Titok volt, amit egymás közt beszéltek, annak a tárgyát nem volt szabad megtudni senkinek, még a kancellárnak sem.
A lelki felindulás azonban jótékony hatással volt a császár életszervezetére. Újra mozgásba jött a vére, felszakadt a flegmája. Volt egy bizalmas embere, akit legörömestebb látott maga körül: az udvari szakácsa. Ez előtt nem volt titoktartó. Ha ez a jeles férfiú naplót írt volna, rendkívül érdekes olvasmányt hagyott volna hátra az utókornak.
VII. Károly császár nagy ínyenc volt az akkori idők fogalma szerint; mert a mai korban emberi íny el nem fogadná azokat a mindenféle fűszerekkel és savakkal, olajokkal megmérgezett ételeket. S ezeknek az összeállításában volt nagy művész Kuncz mester. S a császárnak igazi gyönyörűség volt a szakácsával az ilyen csemegék fölött tanácskozni.
- Nagyon szeretem, hogy nem adta meg az abszolúciót - szincerizált őfelsége. - Legalább nem kell hetenként kétszer böjtölnöm. Utálom a halakat meg a csigabigákat.
Kuncz mester aztán előadta a mai napra való konyhatervét. Csupa melegvérű állatokból és olyan növényekből, amelyek a nap jegyét viselik. Semmit a Saturnus jegy alatt termettekből, minő a spenót és a csicsóka.
Italul pedig az ,,aurum potabile" (iható arany) és az ,,aqua regalis" (királyi víz).
- Gondold csak, Kuncz! Még azt kívánta, hogy béküljek ki a fiammal! Az elkorcsosulttal! Akinek nem tetszik a vitézkedés. Fut a háború elől. Az ellenségeimmel barátkozik. Azt hallom, hogy amint én meghalok, azonnal békét köt a királynéval; eldobja a koronáimat! Amiket olyan büszkén viseltem! Egy se kell neki. Nesze, római császári korona! Nesze, csehországi korona! Ah! Csak én lóra tudnék még ülni!
Kuncz mester rendes kerékvágásba igazítá a társalgást azzal a jelentéssel, hogy az árticsókák már megérkeztek Veronából.
Erre aztán megint más irányt vett a beteg császár észjárása.
- Az árticsóka drága csemege; azért pénzt kell adni. A császári pénztár pedig most üres! Nincs! Egy bacen sincs benne. Éhen fogunk meghalni.
Ekkor aztán a magas beteg vigasztalására előhozták az állami satulyt; felnyitották. Tele volt arannyal. Lássa, hogy nem fog éhen meghalni. Belemarkolt az aranyba. Marokszámra átrakta a ládikó egyik szakaszából a másikba, számlálva, hány napig tart el.
- Harminc! Eggyel sem több. Harminc nap múlva nincs mit ennünk. Mehetek a koronáimmal koldulni.
A környezete vigasztalta: harminc nap nagy idő, azalatt nagy dolgok történhetnek. Mária Terézia busás hadikárpótlást fog fizetni.
- Igen! Igen. A káplán azt mondta, hogy ne aggódjam a messze idők miatt; mert a jövő holdtöltét nem fogom már megérni. De én nem akarok meghalni! Mi lesz a koronáimmal, ha a fiam kerül a helyembe
A felhozott ebéd aztán megvigasztalá. Köszvénytől összehúzott ujjaival nem tudott enni: úgy kellett az ápolójának kanállal etetni. És mértéktelen étvágya volt. Amíg evett, ivott, elfelejtette a testi fájdalmait, az aggodalmait!
- Ilyen marcipánt nem készítenek a paradicsomban!
A bőséges ebéd után pedig rögtön előveszik a testi fájdalmak: a gyomra felpuffad, a kő kínozza, a térdporcai lüktetve égnek.
Sietve küldenek az orvosokért. Közelben tartózkodik mind a három; körülfogják a pácienst, mint a boszorkányháromszög.
Az egyiknek fekete parókája van, a másiknak szürke, a harmadiknak vörös.
A fekete parókás minden bajt külsőleg gyógyít, flastrommal és hólyaghúzókkal, füstöléssel és cauterálással, elevenítő balzsamokkal és prüszköltető szerekkel. Legújabb panaceája egy elevenen megnyúzott fehér bakkecskének a bőrét a fájós köszvényes tagra burkolni, attól a köszvény csalhatatlanul elmúlik.
A szürke parókás kitanult therapeuta. Minden bajnak a diagnózisát az urina színeiből, felhőiből, üledékeiből ítéli meg - csalhatatlanul, s ahhoz alkalmazza a recipéit, amik az állat-, növény- és ásványvilág termékeivel meg nem elégedve, a mitológiai sárkányok és baziliszkok alkatrészeit igénybe veszik.
A vörös parókás végre racionálista doktor. Ő már rájött arra a tézisre, hogy a gyógyhatású füveknek és állati részeknek signáculumaik vannak. Annálfogva, akinek kőbaja van, azt a ,,kőtör" (saxifraga) és ,,kőmag" (lithospermum) füveiből főtt fürdőben kell izzasztani, továbbá a pézsmacica zacskójában talált követ porrá törve itatni vele, s a fizetér-cethal gyomrában talált ámbrakő füstjével megfüstölni: ezek a követ szétoszlatják, minthogy maguk is állati kövek.
S a sok tudós konzilium és disputa közepett a halálra kínzott beteg nyög és jajgat, s kínjában erre a mondásra fakad: ,,Odaadnám most valamennyi koronámat egy gyógyító árkánumért!"
Végre a vörös parókás ezt az okos mondást hangoztatja:
- Semmi sem használna a fölséges beteg bajainak megorvoslásában annyira, mintha itteni zord klímánk alatti tartózkodását melegebb zóna alattival váltaná fel, ha például elköltöznék Nizzába.
A császár nevetett is, köhögött is, dühöngött is egyszerre.
- Oh tu asinus in folio! Én menjek Nizzába, ahol most osztrákok, olaszok, franciák, spanyolok egymás hátán verekszenek! Hát nem tudod, hogy ott most háború van?
A tudós férfiú nagyot bámult. Hát ez bizony nem tartozott az ő szaktudományai körébe.
- Nagyon csodálom, hogy Olaszországban háború lehet; holott Paracelsus megírta, hogy a fügefának az étele és a gránátalmának az itala olyan békítő hatással bír, hogy annak a használatától még a tigrisek is megszelídülnek.
(Persze, csak azon múlik, hogy a tigrisek nem eszik meg a fügét, s nem szopják ki a gránátalmát.)
Következnek a kirurgiai kínzások; az érvágók, köpölyök, katéterek, hólyaghúzók. Végre a minden betegségekben gyógyító thériak. A mákony hatása alatt legalább kényszeredett álom száll a beteg idegzetére. De az ópium adta álom megint rettenetes víziókat idéz az agyára. Temetéssel álmodik. A kriptaajtót töri fel, mikor fölébred. Fulladozva hörög: ,,Nem akarok még meghalni! Hová lesznek a koronáim!"
Egy este aztán a minisztere egy sürgetős levéllel szakítá félbe a beteg császár kancsérolását, kiküldve mellőle minden más halandó embert. A levelet II. Frigyes írta főhadiszállásáról - Glatzból.
Ebben tudatá a király császári védencével, hogy az idei hadjárat be van fejezve - rosszul. Csehországot oda kellett hagyni. A franciák cserbenhagyták szövetségeseiket. A porosz sereg vonul haza Brandenburgba, Pomerániába. A császár lássa, hogy mit tegyen.
- No, most már meg akarok halni... - szólt a koronák mártírja.
És szavának állt.
Másnap reggel hiába hozták az ébresztő boraxot füstölni: nem ébredt föl semmi életserkentő árkánumra. Itthagyta a koronáit.









Jókai Mór: A két Trenk


TIZEDIK FEJEZET  Juventus - ventus
Úgy történt, ahogy a haldokló császár előre látta. Trónörököse, Miksa József a füsseni békekötésben lemondott minden igényéről a császári koronára, Mária Terézia örökös tartományaira, s cserébe visszakapta elfoglalt Bajorországát, s ezzel megszűnt szövetségese lenni II. Frigyesnek.
Mária Teréziával ellenben szövetséget kötött Anglia, Hollandia, Szászország, s a szövetséghez hozzájárulni készült Orosz- és Lengyelország.
A porosz királynak nem maradt más fegyvertársa, mint a francia király.
II. Frigyesnek rossz napjai voltak! Egy emlékezetes levélben két példát idéz fel: az egyik azé a hajóskapitányé, aki az ütközetben minden oldalról körülfogva ellenséges gályáktól, kanócot készül dobni a lőporos tonnába; a másik pedig dicső ellenfelének példája: Mária Teréziáé, aki asszony létére nem esett kétségbe, midőn ellenségei már Bécs város kapuit döngették; hanem valamennyivel elfogadta a harcot.
Tehát ennyire jutott már II. Frigyes király, hogy ilyen képek vonuljanak át képzeletén.
Hanem hát a könnyűvérű fiatalság mit törődött a magas politikával? A Pelham-minisztérium aknamunkájával, mely biztató szavakat küldött II. Frigyesnek, de ötmillió forintra emelte fel Mária Terézia hadi szubvencióját, s szolgálatába bocsátá a hannoveri ezredeit. Trenk Frigyesnek újra kezdődtek az elíziumi napjai.
Azokat a jó tanácsokat, amikkel a király masírozás közben impregnálta, s amiknek követését oly szentül felfogadta, mind elfelejté, amint Berlinbe visszakerültek.
A bájos istennő rá volt szorulva a vigasztalásra. A hadjárat szalmaözveggyé tette. A. Z. herceget Bécsbe vitték. Ott ugyan rangjához illő bánásban részesült. Lovagi szavára szabadon hagyták járni, kelni: csak a vámsorompót nem volt szabad túllépnie, s minden udvari táncmulatságra meghívást kapott, melynek hasznát is vette.
Amália hercegnő azonban egész visszavonultságban élt: nyilvános helyeken nem mutatta magát, gyászt viselt és minden héten kétszer küldött levelet staféta által a férjének.
Ez a gyászfátyol nagyon jó függöny volt a mögötte lejátszott szerelmi idillnek.
Trenk Frigyesnek most már nem kellett meglepetésektől tartani. Azért nem is volt többé óvatos. - Mondják, hogy a szerelem vak.
Kezdett közbeszéd tárgya lenni a boldog viszonya a hercegnőhöz.
Egyszer vacsora alkalmával, melynél csupa gárdatisztek voltak jelen, bajtársai felszólítására elregélte Trenk Frigyes annak a másik Trenknek a hadikalandjait, amelyben egy franciáktól megszállt várat szalmabábok által vett be.
Egy gyalog gárdatiszt, akit Trenk különösen gyűlölt nőiesen finom arcáért, s akit emiatt Ganymedesnek hívott, ezt a csípős tréfát veté az elbeszélés végére:
- Ez semmi. Én ismerek egy Trenket, aki szalmaözvegyek által tudja bevenni a várakat.
Trenk Frigyes erre a szóra annyira elfeledkezett magáról, hogy az élc mondójának a szeme közé önté a pohara tartalmát, s mondott neki egy címet, minek a vége az volt, hogy ,,et cetera".
Az inzultált tiszt rögtön kardot rántott, s a két testőr ott az étkezőteremben párviadalt kezdett, aminek az lett a vége, hogy Trenk ellenfele egy vágást kapott az arcára, amivel el lett rontva az eddigi szépsége.
Ez elég nagy bolondság volt Trenktől.
A következményeit rövid időn tapasztalá. A legelső vasárnapi templomi parádé alkalmával, mikor a király elhaladt Trenk előtt, eléggé fennhangon mondá neki e szavakat:
- Hallja, uram! A mennydörgő mennykő csapjon a kend szívébe! Vigyázzon kend magára!
Még ez az intés sem téríté eszére Trenk Frigyest. Úgy fogta fel a dolgot, hogy ha már az ember a paradicsom tiltott almafájáig eljutott, ne érje be annyival, mint szegény, jámbor Ádám apánk, hogy az első harapásnál eldobja az almát, hanem másszék fel a fájára, és lakjék jól kedvére az adományából.
Pedig a kelepce már ki volt vetve a számára.
Mindenki irigyelte a szerencséjét: s az irigyek a legkevésbé kibékíthető ellenségek. Az iriggyel nem lehet duellálni. Az hátulról szúr le. Trenk Frigyes ez esemény után néhány napra barátságos vacsorára volt hivatalos a testőrség parancsnokához, Jasinszkyhoz. Rajta kívül még két jó pajtása volt az asztalnál, akik közül az egyik a táborozás alatt sátortársa volt, egyenrangú kornét.
Szóba került ismét a magyar Trenk.
Jasinszky pipaszónál hozta elő, hogy miféle rokoni összeköttetés lehet a két Trenk között?
Frigyes elmondott mindent, ami köztudomású volt.
De még azon is túlterjedt, s kifecsegett valamit, ami megőrzendő titka volt. Elmondta, hogy a magyar Trenk halálosan megsebesítve kerülvén Bécsbe, ott végrendeletet írt, melyben őt, az unokaöccsét teszi magyarországi nagy birtokainak s még nagyobb zsákmányainak általános örökösévé. Ezt a végrendelkezését meg is írta Frigyes anyjának, ki Pomerániában, másodszori házasságban élt, s az anyja elküldte a levelet fiának.
Akkor pedig, amidőn Trenk Ferenc azt a levelet írta Frigyes anyjának, eszében sem volt a végrendelettevés; a lába összeforrott, s ő készült a pandúrjait ismét dandárba gyűjteni.
Minek írta hát ezt a levelet?
Talán, hogy a poroszokat áltassa azzal a hírrel, hogy a félelmes Trenk Ferenc haldoklik, a halottas lepedőjét rágja, magába száll, és testálni kezd?
Vagy valami démoni terve volt vele, kis öccsének megrontására?
Jasinszky azt mondá erre a levélre:
- Ejh, barátom, hisz ez egy krőzusi szerencse. Egypár milliót érő vagyon! Te csak két kézzel kaptál utána?
- Nem biz én. Egy kisujjal sem. Köszönöm a szlavóniai erdőket, tele haramiákkal; meg az összerablott aranyat, ezüstöt. Én az én királyomat a nagymogul minden kincséért sem cserélem fel mással.
Erre mind a három tiszt rátámadt, hogy a szerencsét nem kell ily könnyen elutasítani.
A hálátlanság csúnya vétek! A nagybátyja jóakaratát legalább illik levélben megköszönni. Ki tudja, jövőre mire lehet az még jó? Unszolták, hogy ő maga válaszoljon egyenesen a magyar Trenknek, nevezze azt kedves nagybátyjának, köszönje meg atyafiságos jóakaratát. Frigyesnek eszébe jutott mindaz, amit Miranda beszélt neki Trenk Ferenc iránta való jóakaratáról - s ez felforralta vérét egész a dühig aztán meg amaz éjszaka, melyben Kollinnál maga előtt látta őt, démoni működésében: a víz közepén töltött éjszaka, a fülke körül fütyülő golyók, a pokoli török muzsika, s az megint jéggé fagyasztott benne minden rokoni szeretetet.
- Hát tudod mit? - monda neki Jasinszky. - Írd neki azt, hogy köszönöd a testamentumát, csak bírja békével tovább is a pandúrjait, cum appertinentiis; hanem ha jót akar veled, küldjön neked egy néhányat azokból a pompás magyar lovakból, amik három nap, három éjjel ki nem fáradnak a nyargalásban. Add ide nekem a levelet, én majd kézhez juttatom a szász követség útján. Hiszen nem állami titok, csupán családi levelezés. Aztán majd ha küld magyar paripákat a bátyád, nekem is adj belőlük egyet.
Trenk Frigyes rá hagyta magát beszélni, hogy ilyen tartalmú levelet írjon Trenk Ferencnek. Ezt a levelet Jasinszky átvette tőle, s a saját pecsétjével zárva le, zsebébe tette.
Ez a levél képezte azt a fordulópontot, melyen Trenk Frigyes sorsa lejtőre jutott.
Nem gondolt rá többet.
Élte világát mint könnyelmű gyermek. Asszony szívében lakik az üdvösség! S ki ne szeretne üdvözült lenni?
Egyszer aztán megesett vele, hogy a boldog pásztoróra miatt elkésett a reggeli parádéról.
A király ezúttal nem nézte el a hibáját. Fogságra küldé Potsdamba. Ott adtak neki egy szobácskát a ,,hosszú hídon".
Az ilyen aprólékos szolgálati mulasztásokért legfeljebb háromnapi fogság szokott lenni a megfelelő díj.
Frigyest ott hagyták ülni két hétig.
Azalatt jöttek hozzá, barátság színe alatt, kémkedő azsan provokatőrök, akik biztatták, hogy folyamodjék a királyhoz megkegyelmeztetésért.
- Én nem vétettem semmit - mondta Frigyes, s nem könyörgött.
Tovább is ott hagyták ülni.
És még mindig nem sejtette, hogy ez a hercegnő szép szemei miatt történik.
Ekkor a király maga is Potsdamba érkezett, s másnap a szárnysegéde, Bork tábornok fölkereste Trenk Frigyest, sürgönyöket bízva rá, miket azonnal Drezdába kell vinnie.
Örült, hogy ismét lóra ülhetett.
Drezdából visszatérett újból találkozott a királlyal a parádén.
A testőrszázad, melynél kornét volt, Berlinben feküdt.
- Parancsolja felséged, hogy a századomhoz visszatérjek Berlinbe?
- Honnan jött kend?
- Drezdából jöttem, ahová sürgönyöket vittem.
- S hát azelőtt hol volt kend?
- Az árestomban.
- No, hát menjen kend megint oda, ahol volt.
S azzal Frigyes úrfinak megint szépen vissza kellett ballagni a hosszú hídra, az árestomba.
Hja bizony: ,,a szerelem sötét verem"!









Jókai Mór: A két Trenk


TIZENEGYEDIK FEJEZET  A tűzkeresztség
A potsdami ,,hosszú híd" egy erőteljes lecke volt Trenk Frigyesre nézve; ahogy a német mondja: ,,ein Wink mit dem Zaunpfahl", vagy ahogy a magyar mondaná: ,,egy intés a petrencerúddal".
De ő még azt sem értette meg. Folyvást ábrándozott szerelme ideáljáról, s panaszkodott a király szigorúsága fölött. Ilyen huzamos fogság egy kis elkésés miatt! - Az elkésésnek az oka miatt volt az.
A fogolynak még sétálni is csak a hosszú hídon lehetett alá s fel a középúton. Az ablaka rostélyán át nézhette, hogy kezdenek el barkázni a Spree-parton a fűzfák. Mikor aztán jól kihajtottak a fűzfák, akkor végre jött a megszabadulás órája. A potsdami térparancsnok fölkereste börtönében, s tudatta vele, hogy a királytól kegyelmet kapott, most aztán siessen Berlinbe; három napja van a dolgait rendbe hozni; akkor rögtön üljön lóra, s siessen a királyt utolérni, aki a gárdával együtt Sziléziába ment. Az új hadjárat kezdődik.
Tehát csak azért szabadult ki, hogy menjen a háborúba.
De három napot mégis adtak neki - a dolgait rendbe hozni.
Mi dolga lehetett volna előbbvaló, mint fölkeresni szíve bálványát. Egész meggondolatlan szelességgel sietett a hercegi palotába. Fényes nappal, a főlépcsőn rohant fel. Nagy meglepetés várt reá. A bájos tündérnő helyett maga a herceg fogadta: a férj. Ez is kiszabadult a bécsi fogságból; kicserélték egy fogoly osztrák tábornokkal.
A. Z. herceg nagy örömmel fogadta a szeretetre méltó ifjút. Szemrehányást tett neki, hogy olyan régen nem mutatta magát a hercegi palotában. A hercegasszony nagyon apprehendál rá, hogy elhanyagolja. Az egész télen nem látta. A bálokban sem volt. Hol bujkált az egész idő alatt? - Végül meghívta magához estélyre. Szép társaság lesz együtt, hölgyek is, azok között talán olyan is, aki az ifjúurat érdekli.
Frigyes csak az ajkait harapdálta dühében. Aztán megköszönte szépen a kegyes meghívást, kimentve magát, hogy neki azonnal sietni kell a király után a gárdához. Azzal rábízta a férjre, hogy adja át hódoló üdvözlését a feleségének, s aztán összezsugorodott kedéllyel otthagyta örömei paradicsomát, anélkül, hogy ideáljával csak egy búcsúpillantást is válthatott volna.
Nem is maradt tovább Berlinben, hanem sietett a király után a táborba.
II. Frigyes az elfoglalt Sziléziáját ment védelmezni.
A hadiszerencse kereke odafordult, hogy most már az ellenségei kerültek fölül. Angolok és hollandiak erős hadsereggel támadták meg szövetségesét, a francia királyt, akinek a hadseregét egy beteg ember vezette: Szász Móric; ennek éppen a táborba szállás előtt operálták az altestét egy veszedelmes műtéttel; - Mária Terézia és a szász fejedelem pedig fegyverfrigyet kötöttek, melynek a végcélja az volt, hogy Poroszországot magát felosztják kettőjük között. Volt hozzá elég nagy haderejük, kilencvenezer ember, sok lovasság, amellyel szemben Frigyes király csak hatvanezer embert tudott táborba szállítani.
Hanem Frigyes király maga számított annyit, mint egy hadsereg. Az ő táborában szigorú rend volt. Maga látott minden után. Gárdája élén ő vezette az előhadat, s kémszemléket személyesen tett meg. A gárdának kellett helytállni mindenütt. Az már éjfél után két órakor nyeregbe ült, s naponként három-négy óránál többet nem aludt; de hát a király is ugyanezt a sorsot osztá. A gárda volt a király személyes intézkedéseinek a közvetítője. Az a másfél száz bátor, edzett, nemes lovag, megannyi eszes fő néhány óra alatt az egész tábort értesíté a király elhatározásairól. Azért nem volt ott soha zűrzavar, félreértés: mindenki tudta a maga feladatát, és azt is, hogy ha egy feladatot bevégzett, mi következik utána? Hogy a szomszéd hadtest mit indít meg? S hogy nekik mint kell abban közreműködni? Ez a csodálatos szervezet tette annyira diadalképessé Frigyes hadseregét.
És aztán a hadiszerencse istenasszonya is szeszélyes. Ez a dáma nem ismeri a hűséget. A beteg Szász Móric megveri Fontenai mellett (már elvesztett csata után) az egyesült angol, hannover és holland sereget, s magának az angol királynak veszedelmes versenytársa támad magában Albionban: a trónkövetelő York herceg, Stuart Ede ifjú alakjában, ki skót felkelői élén egész London kapujáig hatol.
Frigyes király egyedül marad a küzdtéren két ellenfelével. Azok egyesülten törtek már be Sziléziába, s keresik a királyt. Frigyes a ravaszságot sem tartja megvetendő fegyvernek a hadviselésben. Kémeket bocsát el, akik magukat az osztrákok híveinek vallják. Azok hírül viszik Lotharingi Károlynak, hogy a porosz király meg van rémülve ellenfeleinek túlnyomó haderejétől, s retirálni készül Sziléziából. Károly herceg elhiszi az álhírt, s aszerint alakítja csatarendjét, hogy Frigyes királynak elvágja visszavonulási útját. Emiatt elhagyja erős hegyi táborállását, s leszáll hosszú hadoszlopokban a síkra.
- Itt vannak már, ahol nekem kellenek! - kiált fel a király, mikor látja az ezredeiket a hegyi utakon kibontakozni.
A porosz sereg hollétét semmi sem árulja el. Egy dobszó, egy trombitajel nem hangzik, nem raknak tábortüzet, a folyampartra sem mennek itatni: hallgatás uralg az egész vidéken.
Mikor aztán leszáll az est, az egész porosz sereg fölkerekedik, s minden jeladás nélkül eléje megy az ellenfeleinek. Éjfél után két órakor kiosztják az ezredeknek a csatajelszót, a vezéreknek a haditervet, s az első szürkületnél aztán megfújják a trombitákat, s rohannak előre.
Reggel négy órakor kezdődött az ütközet a szász lovasság és a porosz vértesek és dragonyosok között: hat órára a szász lovasság el volt seperve a csatatérről. De annál nagyobb vitézséggel állt helyt a gyalogság egy alacsony erdő védelme alatt, ahonnan gyilkos tüzeléssel fogadta a poroszokat; a burkus gránátosok kiverték őket az erdőből. A szászok ekkor egy burjánnal benőtt kokojszás ingovány mögé húzódtak vissza, melynek halmos emelkedései sövényekkel voltak elkertelve, egy hosszú gát vonult végig a mocsáron, annak az oltalma alatt harcoltak elkeseredetten, mellet mellnek vetve, szuronnyal, puskaaggyal. A porosz gránátosok keresztültörtek árkon, sövényen, mocsáron, s kiszoríták a szászokat a síkra. Azok még itt is megállták a helyüket: egy vezényszóra az egész gyalogság háromszöget formált, s visszaverte a gránátos ezredek támadását.
Ekkor aztán Frigyes király ráereszté a félelmetes háromszögre a lovas ezredeit: egy vértes, egy dragonyos ezredet és legelöl a gárda lovasságát. Jasinszky gárdistái törték be legelöl a háromszög oldalát, két osztag szász gránátost lekaszabolva.
Itt került Trenk Frigyes legelőször komoly ütközetbe. Vitézül harcolt: társaihoz méltón. Most kitűnt, hogy minő értéke van a fényesen egyenruházott, de nehéz gyakorlatokban edzett kis csapatnak. Ez a százötven lovag döntötte el az ütközetnek a sorsát. A háromszög föl lett forgatva, s a szász sereg, puskáját elhányva, vad futásban menekült a csatatérről.
Ekkor volt reggeli hét óra.
Azon melegében fordult a porosz sereg az osztrákok ellen.
Azok közvetlen közelből hallgatták a nagy ágyúzást kora hajnaltól kezdve; de abban a boldog hitben éltek, hogy most a szász fejedelem támadja meg Frigyes királyt, s elállja a visszavonulási útját. Csak amidőn a szétvert szász lovasság meghozta a rémhírt, hogy a porosz a támadó fél, s a szász sereg nagy veszélyben forog: akkor határozta el magát Károly főherceg, hogy fegyvertársának segélyt küldjön.
Már ekkor látszott a porosz gyalogságnak az előnyomulása a szakadozott terepen. Károly herceg ágyútüzeléssel igyekezett azt feltartóztatni, s miután ennek semmi sikere nem volt, a lovasságát küldé előre. De ezek megálltak a Striegau vizénél, s visszaüzentek a fővezérnek, hogy nem tudnak átmenni: a folyam környéke olyan süppedékes, a partok olyan meredekek, hogy híd nélkül nem lehet átmenni rajta. - Nem volt ottan Trenk Ferenc a maga huszárjaival és pandúrjaival! Azok majd át tudtak volna gázolnia Striegaun!
Ötvenhat svadrony lovasság volt egy tömegben Károly herceg vezénylete alatt. Nemsokára megérkezett Frigyes király lovassága: az csak huszonöt svadronyt számított, ezeknek nem volt magas a Striegau partja, mély a mocsárja, átgázoltak rajta, s egy rövid óra alatt szétverték a kétszerte több osztrák lovasságot.
Itt is kiérdemelte a hős nevet Trenk Frigyes. Két lovat lőttek már le alatta, a harmadikat a szolgájától kérte kölcsön. Mindenütt elöl járt a küzdelemben, s karddal meg nem tudta sebesíteni senki. Hanem amint a szétvert lovasságot üldözék, egy dragonyos tiszt, akire Frigyes rákiáltott, hogy adja meg magát, válasz helyett ráirányozta a pisztolyát, s keresztüllőtte Trenknek a kezét.
Ezzel aztán harcképtelenné lett téve.
Az ütközet déli tizenegy órára Frigyes király teljes diadalával végződött. Az egyesültek elvesztettek négyezer halottat, ötezer foglyot, hatvanhat zászlót, negyven ágyút. Frigyes király azt írja a katonáiról, hogy azok úgy harcoltak, mint az oroszlánok - a hazájukért -, s hogy az ősrómaiak sem követtek el fényesebb hőstetteket. Nekik is került ezerkétszáz halottjukba a diadal. A sebesültek száma ment tizenhatezerre.
A király még ott a csatatéren kiosztotta valamennyi tisztje között a katonai érdemrendet. Most már Trenk Frigyes is büszkén viselhette a magáét: becsületesen meg volt szolgálva.
Hanem a sebével a tábori kórházba kellett mennie Schweidniczba, s ott ápolták négy hétig, míg a keze begyógyult. De még azután is hosszabb ideig nem bírta azt kardforgatásra használni. Amint a gárdához visszatért, felgyógyultnak jelentve magát, a király igen kegyesen fogadta.
- Most már átment maga is a tűzkeresztségen: csak viselje magát ezután is férfihoz illő módon.
A. Z. herceg is, ki egy ezredet vezényelt, rendkívül nyájas volt hozzá.
- Megírtam a hercegnőnek, hogy ön megsebesült, s ő válaszában arra kért, hogy fejezzem ki mély sajnálkozását.
A király ezután csak nyargonci szolgálatokra használta Frigyest, s kímélte a nehezebb feladatoktól.
A herceg pedig megajándékozá egy jó vadászfegyverrel.
- Tudom, hogy ön milyen szenvedélyes vadász, volt alkalmam tapasztalni. Itt most ráér a hadi szolgálat felől. A király nem kívánja, hogy a parádéknál jelen legyen. Mehet fácánokat lőni.
Frigyes föl is használta a kegyes engedelmet, amiben jó adag malícia volt.









Jókai Mór: A két Trenk


TIZENKETTEDIK FEJEZET  A széna-szalma tündér
A hohenfriedbergi fényes győzelem nem fejezte be a hadjáratot. II. Frigyes ellenfeleinek a hadereje még mindig egyenlő volt az övével. Az eredmény az maradt, hogy most már azok kétfelé osztották a hadseregeiket, s egyik sem fogadott el döntő ütközetet, hanem szerteszéjjel portyázva, minden haditerv nélkül kergetőztek a hosszú nyári hónapokon keresztül a porosz királlyal. Anglia adott pénzt a hadviseléshez eleget, s a muszka cárnő biztatta Mária Teréziát, hogy hadsereget is fog a segélyére küldeni.
Frigyes király ezt az egész nyarat sátor alatt töltötte.
A nyár vége felé aztán, éppen nem haditervből, hanem csupán azért, hogy a hadseregét ellenség földjén élelmezze, bevonult annak egy részével Csehországba. Összes dandárjai tehettek húszezer létszámot. A többi hadtestek szét voltak osztva Szászországba, Sziléziába.
Ezzel a szétforgácsolásával a haderejének öreg hibát követett el Frigyes király, s egy hajszálon múlt, hogy súlyosan meg nem lakol érte. Bizony egy asszonyi hajszálon.
Trenk Frigyes még mindig a becézett gyermekek sorsában részesült. A király nem engedte neki, hogy megsebzett kezét megerőltesse. Három hónap óta nem volt kihúzva a kardja.
Ellenben a vadászfegyver mindig a vállán volt, s anélkül, hogy az ezredesének jelentést tett volna, egész napokat elkalandozott a vadakban dús csehországi pagonyok közt, s rendesen gazdag vadászzsákmánnyal tért vissza a sátorába.
Körülbelül azon a tájon táboroztak ismét, az Elba völgyén, ahol tavaly. Talán vissza is emlékezett a fiatal vitéz egyre és másra. Talán a beneschaui kastély tündéralakjára? Olyan közel volt most megint hozzá.
Egy este, mikor Trenk a reggel óta tartó cserkészetből visszatért fácánokkal megrakodva, nagy bámulatára és rémületére nem találta többé a porosz hadsereget a reggeli helyén. Egy sátor sem volt a téren. A saját sátora is eltűnt, az őrtüzek ki voltak oltva, a védsáncok széthányva, s még csak egy távolból jövő dob- vagy trombitaszó sem árulta el, hogy merre vonult el a hadsereg.
Trenk Frigyes itt maradt magában a puszta táborhelyen, gyalog.
Valahol a folyam táján füstöt látott, odasietett.
Nagy örömére egy osztag Ziethen-huszárt talált ott; a hadnagy jó ismerőse volt.
Ezek azért maradtak ott, hogy a hátramaradt sánckosarakat elégessék. A huszárhadnagy aztán tudatta vele, hogy a király délelőtt hirtelen sátorbontást parancsolt, egész seregével elvonult Trautenau felé. Jó barátságból a pajtás megemberelte Trenk Frigyest egy vezeték lóval, hogy utolérhesse a király táborát.
Jól kellett neki vágtatni, hogy a maga helyére eljusson. A gárda mindig az előcsapatot képezte. S a királyt éppen ott találta a gárdánál. - Hát maga megint vadászni volt? - kiáltá a király már messziről az érkező vitézre.
Frigyesnek a torkába szorult a mentség. Nem tudta magát mivel védeni.
A király arca azonban, szigor helyett jóakaratú bonhomiát fejezett ki ezúttal.
- No, hallja: ezt a mai vétséget írja fel a potsdami bűnhődése számlájára. Ez a bénéje volt. Anticipandó kapta ki. Hanem ezzel aztán kvittek vagyunk! S amit ezután fog véteni, az már új rovásra megy.
A király megbocsátott neki e durva fegyelemsértésért, amiért megérdemelte volna, hogy elcsapják. S a másnapi ebédnél, amidőn a testőrtisztek valamennyien a király sátorában étkeztek, maga a király fordította tréfára a dolgot.
- Mernék fogadni, hogy ez a nagy vadászszenvedély megint csak egy ürügy valami galánt afférnak a maszkolására. Nem találnám csodálatosnak, ha a széna-szalma tündér megint itt lappangana valahol a közelben.
Trenk Frigyes a homlokáig elpirult erre a célzásra. A szép Mirandának az volt a címe a közbeszédben: ,,széna-szalma tündér".
A király a szája elé tette a tenyerét.
- Pardon! Hogy eljárt a szám. A mi barátunk nagyon hamar készen van a karddal, ha egy szép hölgyre példálóznak előtte. De talán engem nem vág le?
- Nem! Ezért a hölgyért senkit sem.
Az új tábor Szoór vidékén volt felütve. Csak öt ezred lovasság volt a király táborában.
Egy szép meleg szeptemberi estén ezzel a szóval lépett Trenk Frigyes a király sátorába:
- Fölség! Itt van a széna-szalma tündér!
A király nagyot bámult rá.
- Hát hogy kerül az én táboromba egy asszony?
- Álruhában jött, mint markotányosnő.
- S miért jött ide? Magát látogatni?
- Nem. Fölségeddel beszélni. Fontos felfedezései vannak az ellenség szándékairól.
A király megbízta Trenk Frigyest, hogy vezesse a hölgyet a saját sátorába: majd ott fog vele beszélni.
Trenk visszatért azzal a válasszal, hogy a hölgy a királlyal akar egyedül beszélni, s más tisztnek a sátorába be nem lép.
- Akkor bocsássa őt elém. Maga álljon az ajtó előtt, s ügyeljen, hogy meg ne zavarják értekezésünket.
A hölgy belépett a király sátorába. Szabályszerű markotányosnő-jelmez volt rajta; fekete bársony fűzött kamizól, vállszalaggal, csipkemelledző és ingváll, kurta piros bokorugró szoknya, lábain térdig érő csizmák, fején széles karimájú, aranyzsinóros kalap, pávatoll-bokrétával, füleiben nagy ezüstkarika függők. Tökéletes ezredleánya volt. Beléptekor a királyt parasztos kniksszel üdvözölte, kezét katonásan a kalapjához emelve.
- Madame! - mondá a király, odamutatva egy taburettre.
A hölgy azzal tanúsítá előkelő mivoltát, hogy minden tempózás nélkül elfoglalta a kínált ülést, kurta szoknyáit térdeire húzva illedelmesen.
- Önnek a neve gróf Sch...inné, madame.
- Igen, fölség.
- Itt lakik a közel Beneschauban? Tudom már. Ön volt olyan kegyes, hogy tavaly nekem szüleséget küldött, mikor nagy szükségem volt rá. Trenk elmondott mindent.
- Mindent?
- No, csak azt, ami őrá nézve kompromittáló volt: hogy kelepcébe keveredett, s abból az ön elővigyázata szabadítá ki. Ezért önnek nagy köszönettel tartozom. Most pedig tudósításokat hozott ön a számomra, madame.
- Mégpedig igen sürgőseket. Felséged minden oldalról körül van fogva.
- Ah! És ezt honnan tudja, madame?
- Kastélyom a hadak útjába esik; annálfogva szerencsém van minden transenna csapat tisztikarát megvendégelhetni. A magyar uraknak az a jó szokásuk, hogy asztal fölött minden tervüket kibeszélik: áldomásokat mondanak a bekövetkező diadalra, fogadásokat tesznek egymás között, hogy ki fogja el Frigyes királyt. Előttem nem is tartanak titkot, mivelhogy egy osztrák tábornok özvegye vagyok. Így aztán megtudtam, hogy Frigyes király seregét az Elba és Aupa folyók között Szoór falu közelében Károly herceg kétszerte nagyobb haderővel fogja megtámadni, a holnapi napon.
- Már holnap? De hát hol veszik magukat?
- Burkersdorf az osztrák és szász seregek találkozója. Onnan törnek elő a gyalogságukkal és az ágyúikkal. De ez csak a színtámadás lesz, a két hegy közötti szoroson lovassági támadás indítja meg az igazi harcot, oldalt fogva felséged seregét. Ugyanakkor a Burkersdorffal szemben álló hegyről alászáll huszonegy svadrony lovasság, s az meg a balszárnyát támadja meg a porosz seregnek. Végül, pro coronide, Trenk Ferenc átúsztat a huszárjaival az Elbán, s a hátába ront a tábornak.
- Ez átkozott terv, ha igaz - monda a király, gyanakodóan tekintve a hölgy arcára. - De mondja csak, madame, mi oka lehet önnek, egy Sch...in grófnénak, egy osztrák tábornok özvegyének, hogy ezt a tervet énnekem, a királynője ellenségének elárulja?
- Hogy igaz, amit felségednek elmondtam, azt bebizonyítom azzal, hogy a lovas ezredeket is megnevezem, melyek a tábora balszárnyát fogják attakolni: a Würtemberg-vértesek, a Preysing-dragonyosok és a Philbert-dzsidások, mindegyik hét svadronnyal.
- És a második kérdésemre mit válaszol, madame?
Erre a szóra Miranda felállt a tábori székről, s duzzogva emelte föl a fejét.
- Felséged ismeri a Nibelungen-dalt?
- Könyv nélkül tudom.
- Akkor emlékezni fog rá, miért vágta le Krimhild a saját bátyjának, Gunthernek a fejét? Miért szerzett vérfürdőt Etel-várában a saját nemzetének? Nekem is van Brunhildom! Nekem is van Hágenem.
Ebben a pillanatban élénk szóváltás támadt a király sátora előtt. A. Z. herceg érkezett meg lóháton, vágtatva, s amint a nyergéből leszállt, egyenesen a sátor felé sietett. A strázsát álló Trenk keresztbe tette előtte a lábát.
- Serenissime, most nern lehet bemenni a királyhoz: egy hölgy van nála.
- Bánom is én, ha maga Cythere istenasszony van is nála! Nekem rögtön beszélnem kell a királlyal.
S azzal felrántva az ajtó szőnyegét, betoppant a sátorba, s minden teketória nélkül azon kezdé:
- Felség! Jelentem, hogy a balszárnyunkon nagy tömeg ellenséges lovasság közeledtét jelzék a portyázóink.
A király hidegvérrel, karjait mellén összefonva, mondá a hercegnek:
- Már értesülve vagyok róla. A Preysing-dragonyosok, a Philbert-dzsidások és a Witrtemberg-vértesek, huszonegy svadronnyal.
A. Z. herceg bámulva nézett szét a sátorban. A jelzett hölgy nem volt látható. Az a sátor előtti szóváltást meghallva, hirtelen elrejté magát a király öltözőfülkéjének függönye mögé.
És nemsokára egymás után érkeztek a király sátorába Buddenbrock és Golcz tábornokok, jelenteni, hogy a burkersdorfi magaslatokon nagy tömeg ellenséges gyalogság mutatkozik.
- Mind jól tudom - monda a király. - De nem onnan fog jönni az igazi támadás. Ez mind csak tüntetés.
Azzal odament az öltözőfülkéhez, s kézen fogva Mirandát, kivezeté őt a vezérek elé.
- Íme, uraim, a mi leghívebb tudósítónk, aki az ellenfél egész csatatervét szíves volt velem közölni: Beneschau úrnője, gróf Sch...in tábornokné.
- Ah! A széna-szalma tündér! - szalajtá ki a száján A. Z. herceg.
Ráértek nevetni rajta.
- A veszély azonban elég komoly. Jó szerencse, hogy előre értesültünk róla. Most gyorsan tegyük meg az intézkedéseket.
A király a tábori ágyára ült le, s az asztalkára kiterítve a katonai térképet, megkezdé a haditanácsot.
- Kérem, madame, maradjon itt. Önnek az adataira többször lesz szükségünk, ha szíves lesz azokat rendelkezésünkre bocsátani.
És így Miranda is részt vett a haditanácsban.
S nagyon jó tanácsokat tudott adni.
A völgyszoroson felvonuló lovasság első ezredei magyar huszárok.
Ezeknek az a virtusuk, hogy ha ők támadhatnak, akkor fel nem tartja őket semmi ágyútűz, sorlövés: mindenen áttörnek; de ha őket rohanja meg az ellenség akkor szeretnek visszafordulni, s egy kis futás után megint szembefordulnak. Ezúttal azonban ezzel az ős szittya harcmodorral mind össze fogják zavarni az utánuk nyomuló második lovasdandárt, mely cseh, szász és morva nehézlovasokból áll. (Ezt ő mind a vidám poharazás közötti áldomásokból tudta meg.) Hej, sok nagy dolgot követtek volna el a magyarok, ha ki nem áldomásozták volna előre, hogy mit akarnak tenni!
A király egészen e körülmény figyelembevételével alapítá meg a csatatervet.
A tizenkilencezer porosszal szemben áll, illetőleg körülfogja azt harminchatezernyi ellenfél: lovassága háromszoros arányban. Frigyes király ezzel a támadással szemben az összes lovasságát a hegyszoros felé csoportosítja, s a balszárnyon kezd döntő ütközetet egész erejével. A táborhelyét egészen védetlenül hagyja. Ott nem marad más, mint a lovászlegények a vezetéklovakkal, a szekerészek, a tüzérek meg a lazarétum. Ha mozdul az ellenség a jobbszárny felől is, azt ágyúzással kell, ameddig lehet, visszatartani. A sátorok üresen maradnak.
A parancsok rögtön szét lettek küldve.
A. Z. herceg valamit súgott a király fülébe, amire a király azt mondta neki: ,,Magam is gondoltam erre."
Azzal a szép markotányosnéhoz fordult:
- Madame! Mi végtelenül le vagyunk kötelezve a nekünk tett megbecsülhetetlen szolgálatért. Bizonyos lehet ön királyi hálám felől, mihelyt alkalmam nyílik annak kifejezésére. De mi fog önnel történni az ütközet alatt, mely még az éjjel megkezdődik?
- Ó, markotányosnét még sohasem öltek meg a háborúban.
- Ön tehát nem ismeri a félelmet. Nekem azonban kötelességem gyanakodni. Én önt nem bocsátom el innen az ütközet előtt. Én kénytelen vagyok azt is számításba venni, hogy hátha ön az ellenségnek a kéme.
- Én szívesen maradok itten - szólt a hölgy mosolyogva -, ameddig felséged kívánja.
- Hívják be Trenket.
Frigyest beszólíták a király sátorába; maga A. Z. herceg ment érte.
- Kornét úr! Maga itt marad, amíg mi az ütközetbe megyünk. A rossz kezével úgysem foghatna kardot. Megbízatása lesz a hadi kémül hozzánk jött hölgyet őrizni, hogy meg ne szökjék.
- Hogy én őrizzem a grófnét? - szólt zavarodottan Frigyes.
- Gondolnám, hogy nem fél tőle? A grófnénak sem lesz kifogása ellene?
- De az én sátoromban egy kéve zsupp sincs, amire a grófnét leültessem.
- Amiatt ne legyen aggodalma. Én erre az éjszakára átengedem a grófnénak a saját sátoromat, magamnak nem lesz rá szükségem. Madame kényelmesen kipihenheti fáradalmait a tábori nyoszolyán. Mindent rendelkezésére bocsátok. Senki sem fogja háborgatni. Itt az asztalka fiókjában van egy játékkártya. Játszhatnak pikétet.
- Ördöngős szerencséje van ennek a Trenknek - szólt nevetve A. Z. herceg. - Nem is jön verekedni, s mégis ő kapja el a legszebb zászlót.
Trenk Frigyes kegyetlenül meg volt szorulva. A királytól világos malícia volt ez a rendelkezés.
Őriztetni vele a szép tündérnőt (akivel már régen ismerős), egész éjjel, a király sátorában.
Ha A. Z. herceg Berlinbe visszakerül, ezt a tréfát bizonyosan el fogja mondani Amália hercegnőnek, s aztán az eddigi szép idillnek vége. Hogy a királynak még a válságos pillanatban is volt elég humora hasonló megtréfálásra.
Trenk Frigyes komoly arcot csinált, s mutogatta teljesen begyógyult kezét.
- Jól van, jól, Trenk - mondá a király engesztelőleg. - Hiszen egyéb feladata lesz magának, amiért hátra kell maradnia. A grófnét nem szükséges magának cernírozva tartani. Hanem egyébre ügyeljen. A tábor egészen magára marad. Megeshetik, hogy az ellenség a jobbszárnyon is mutatkozni fog. Erre az esetre utasítva van a tüzérség, hogy erős ágyútüzeléssel akadályozza meg az ellenségnek a szoroson való kibontakozását. Itt, az én sátorom előtt is van felállítva egy haubicvető, s mellette a golyópiramid. Külszínre ez csak a tisztesség végett áll a királyi sátor előtt, mint ahogy itt van kitűzve a főstandard. Jöjjön csak, próbáljon egyet fölemelni azokból a haubicokból.
A király kivitte magával a sátorból Trenk Frigyest, s odamutatott a golyógúlára.
Rájuk nézve közönséges tízfontos haubicoknak látszottak a kúpba rakott golyók; hanem amint egyet föl akart a jobb kezével emelni Trenk, nagyot szisszent: a beforradt izom sajgott.
- Látja, hogy még most is fáj a keze! - monda a király. - Fogja a bal kezébe.
- Ez nyom egy mázsát! - monda Trenk megemelve a haubicot.
- Éppen annyi. Tizenötezer arany van benne. Mind a tizenegy golyó ilyen. Belül üres, ha a kanóc-csapot lecsavarják róla, a golyó kétfelé válik. Ezekben van a tábor tartalékpénze. Százhatvanötezer arany. Ezt bízom a maga felügyeletére. Maradjon itten, és ügyeljen rá, hogy ha ágyúzásra kerül a dolog, a pattantyúsok bolond fővel ezeket a golyókat el ne lövöldözzék. Az szép kis meglepetés lenne az osztrák katonáknak, ha tizenötezer arannyal kartácsolnának közéjük! Ezt magára bízom.
Mégis marad hát valami komoly feladata: a hadipénztárt őrizni.
A haditanács intézkedései rögtön foganatba vétettek. A tábornokok a tisztek sátrait járták sorba, felköltve őket s közölve velük a feladataikat, a tisztek azután a közlegénységet ébresztették fel: egy dobszó, egy trombitahang nem hallatszott. Az egész készülődés a legnagyobb csendben rendeződött. Az őrtüzeket kioltották, s még az előőrsöket is visszavonták, hogy az ellenség annál inkább el legyen áltatva abban a hitben, hogy a porosz sereget mély álomban lepheti meg.
Minden hadcsapat elvonult a táborból; egy puskás őrt sem hagytak még a király sátora előtt sem; csak az ágyúkerekek távoli gördülése hirdeté a leviathán mozdulását.
Trenk Frigyes egyedül maradt a király sátora előtt.
Végiggondolt a helyzetén.
Egyedül hagyva egy csábító tündérrel, akinek varázslata már egyszer kilopta a lelkét a szívéből. Minő visszaemlékezés az első mámorító találkozóra! S ez a második még bűvös-bájosabb, mert a minnetörvények minden parancsa szentesíti.
Aki az ilyen tündérszerencsét fel nem használja, az gyáva.
Nem igaz! Az a gyáva, aki kap rajta.
A babiloni Anaitis oltárán áldozni akkor, amikor bajtársai, maga a király, a halállal néznek szembe! Csókokat cserélni tündérajkakról, amikor azok kardcsapásokat cserélnek! Szerelmi mámorban elfeledkezni arról, hogy ez órákban hazájának sorsa van kockára téve! És nem rohanni oda, hogy vére minden cseppjével kierőszakolja a sorstól a diadalmat. - Egy szép asszony miatt elmulasztani egy szép halált!
Trenk Frigyes egy merészet gondolt.
Beszólt a sátor függönyén keresztül.
- Madame! Szabad belépnem?
- Szabad.
Trenk Frigyes belépett a király sátorába. Egy viasztekercs égett az asztalon.
A hölgy már a tábori ágyon feküdt, egy lámapokróccal letakarva. A markotányosné jelmez a taburetten hevert.
- A grófné már lepihent?
- Igen, de ezeket az átkozott hosszú szárú csizmákat nem tudtam magam lehúzni: az nem megy segítség nélkül. Jöjjön ide, segítsen lehúzni.
Hát az ilyen szolgálatot teljesíteni lovagias kötelesség.
Frigyes odalépett hozzá.
Miranda elhárítá magáról a takarót. Csak a rövid, hímzett szegélyű ing volt rajta, aztán meg a lábain a csizmák. Azokat odatartotta Frigyes elé, akinek a szolgálattétel alatt le kellett előtte térdelni.
Azután ismét a nyugágyra veté magát a hölgy, magára rántva a pokrócot, s fázós borzongást hallatva, ami aztán csendes nevetésbe ment át.
- Nos, hát nem ül ide az ágy szélére?
Minthogy a taburett el volt foglalva a levetett öltönyökkel, csakugyan oda kellett neki ülni.
- Nos hát, kis barátom - mondá neki a hölgy -, ugye megmondtam magának, hogy újra találkozni fogunk? És hogy itt fogunk találkozni. S aztán hangosan felkacagott.
- Ugyebár? Ha most engemet itt valaki meglepne, azt mondaná, hogy Frigyes király szeretője vagyok.
Ez a szó teljesen jéggé fagyasztá Trenk érzelmeit.
Ennek a nőnek még a szégyen látszata is dicsőség.
- Nos hát? Valamit akart mondani nekem, hogy bejött.
- Igen, grófné. Azt akartam mondani, hogy én is utánamegyek társaimnak. Nem maradhatok lomha tétlenségben, mikor azok harcolnak.
Miranda bosszúsan rángatta a vállait...
- Hát hisz ezt megtehette volna, anélkül, hogy nekem bejelentse. Ön nélkül még kevesebb okom van itt magamban félni. Csak azért jött be hozzám, hogy magas megvetését tudassa velem?
- Ellenkezőleg, grófné. Ön mindjárt meg fogja érteni, hogy engem a legnagyobb megbecsülés vezetett ide önhöz. A király csak tréfált azzal, hogy engem a kegyed őrizetére rendelt. Semmi oka sem volt bizalmatlannak lenni. Láthatja, itt hagyta a sátorában összes följegyzéseit ön előtt, kitárva. Ezekből megtudhatja kegyed hadainak diszlokációját. Itt van a kézi pénztára, a zárban hagyott kulccsal. De én még ennél is nagyobb bizalmat akarok ön iránt tanúsítani. A király rám bízta tábori pénztárának a megőrzését. Ha én most lóra kapok, és utánavágtatok a gárdának, valakinél hátra kell hagynom a kincs hollétének a titkát. Én másra nem merem azt bízni, mint a grófnéra.
- Lassan! Súgja a fülembe.
Frigyesnek oda kellett hajolnia Miranda fölé, hogy a fülébe súghassa a titkot. Ezalatt a hölgy fehér karja idegesen fonódott a suttogó nyaka körül.
Ilyen nagy titoknak az átruházása csakugyan nagy megbecsülésnek a tanúsága.
- Nagy tisztelet, hogy ezt közölte velem; vigyázni fogok rá - mondá a hölgy csípősen. - Jó mulatást!
Azzal hátat fordított neki, elfújta a gyertyát, s a pokrócba burkolta magát.
Trenk Frigyes sietett ki a sátorból.
A lovásza ott várta a felnyergelt paripájával, nyeregbe vetette magát, s elvágtatott. Egy óra múlva utolérte a királyt.
- Hát maga itt van?
- Büntessen rneg, felséged, az ütközet után; de nekem lehetetlen mozdulatlanul lebzselnem, mikor társaim harcolnak.
A királynak nem volt most ideje tovább kérdezősködni.
- No, hát jó, hogy itt van! A gárda ma nem verekszik. Álljon a hadsorba.
Igen: a testőrségnek ezúttal az a feladat jutott, hogy az ütközet idegzetét képezze. Az egész harc rögtönözve volt. A hat gárdatisztnek folytonosan nyargalni kellett egyik dandártól a másikhoz üzenetekkel.
Az ellenséges lovasság már kezdett a szoros úton előnyomulni, hosszú hadoszlopban. Mikor négy ezred felvonult, akkor hadrendbe bontakoztak az út két oldalán. Frigyes király ezt mind bevárta nyugodtan.
Azután jött az osztrák és szász nehéz lovasság hatalmas tömegekben a felvonulóúton.
Ekkor Frigyes király megfúvatta a trombitákat, s az erdőben rejtett lovassága vágtatva rohant elő.
Az osztrák lovasság, mely egy alvó ellenséget vélt meglepni, erre a nem várt támadásra zavarba jött. Egyenes, nyílt csatában a porosz lovasság begyakorolt taktikája mindig fölényben volt ellenei fölött.
A felzavart könnyűlovasság hirtelen hátat adott, s összegomolyodva veté magát a hátul jövő nehéz vasasokra.
Ekkor a király odafordult Trenkhez.
- No, most maga menjen A. Z. hercegnek segítségére. Szeret segítségére lenni! No, nem arrafelé. Látja ott jobbra azt a halmot, azzal az egy szál fenyővel a közepén. Arra vágtasson fel egyenesen. Ott találja a tüzérparancsnokot. Adja neki tudtul, hogy azonnal kezdjen az akcióhoz.
Trenk Frigyes árkon-bokron keresztül vágtatott fel a dombra. Annak a túlsó oldalán volt elrejtve nyolc ágyú.
A király vezényszavára rögtön feltaszíták az ágyúkat a dombra.
A mély völgyben már akkor az osztrák és szász lovasság egy zavart tömeggé lett összeszorítva.
Akkor ebbe a tömegbe kezdtek el azzal a nyolc ágyúval kartácsolni. Az nem csata, hanem mészárlás volt. Ember és ló, mint a kaszált rend, omlott a lövések után. A hátul jövő ezredek szenvedtek legjobban: azokra, akik kardtusában voltak a poroszokkal, nem lehetett lövetni. Egy óra alatt tönkre volt zúzva az osztrák-szász lovas hadtest, s úgy szétfutott az erdőkben, hogy elő nem került többet. Trenk Frigyes visszatért a királyhoz.
A nagy ágyúzásra azonban az osztrák derékseregnél is észrevették, hogy Frigyes király megelőzte a támadást.
Éppen a hajnal hasadt, szép Szent Mihály-napi derült reggel volt. A hegyhátak a napsugártól megaranyozva, a völgyben fehér köd terült, abból csak Szoór falu keresztes tornya látszott ki.
Átellenben a hegyoldalon Burkersdorf. Annak a kertjei között volt felállítva az osztrákoknak negyven ágyúja.
Az osztrák gránátos-ezredek zárt hadsorokban indultak meg Szoór falu ellen, ahol Frigyes király főhadiszállását képzelték. Fejeik fölött a hegyoldalban felállított ágyúk röpíték golyóikat a falura.
A falvakat már e hadjáratban erősségül tudta használni mind a két ellenfél. A szuronytámadást visszaverte a porosz gránátos had; hanem az az óriási üteg a hegymagason összezúzta a torlaszaikat, s felgyújtotta a hátuk mögött a házakat.
Ekkor Frigyes király azt mondá Trenknek:
- Vágtass A. Z. herceghez, és mondd neki, hogy három ezred lovassal vágjon be az ellenség centrumába, s hallgattassa el azt a battériát! Azután a legrövidebb úton nyargalj a faluba, és vidd parancsul a tábornoknak, hogy hat zászlóalj gránátossal induljon rohamra a burkersdorfi ütegek ellen.
Trenk Frigyes végrehajtá a rábízott feladatot.
Előbb a herceget értesíté. Az rögtön megkezdé a lovastámadást. És neki, az ifjú daliának nézni kellett, hogyan vágtat az az öregember, lobogó fehér parókájával, elöl a lovasai rendjén, hogy követ el mesemondáshoz hasonló hőstetteket! Az öreg, a kicsúfolt, a meggyalázott férj! Míg ő, a fiatal vitéz, a nagy hódító, a szerencsefia: ezt mind a távolból nézi.
A másik üzenettel kellett a faluba eljutnia.
Hiszen ez is veszélyes feladat volt, ami Trenk Frigyesre bízatott. A legrövidebb út, végig az ellenséges arcvonal előtt, a negyven ágyú lővonalán belül. A tekék ott búgtak el a feje fölött; egy süvöltő gránát a lova lábai előtt csapott le, átugratott rajta, s a háta mögött hallotta elpukkanni. De akkor aztán a megijedt lova majd belevitte az ellenséges táborba. (Mint György királyt Dettlingennél.) Szoór alá érve pedig le kellett szállnia a lováról, s azt egy fához kötve hátrahagyni; mert az utak úgy el voltak torlaszolva, hogy ló nem járhatta. Mégis jókor átadta a király parancsát Golcz tábornoknak, ki azonnal támadót doboltatott a gránátosoknak.
Akkor aztán látta Trenk Frigyes a templom tornyából ezeket az élő bástyafalakat egy ütenyre megindulni a tűzokádó ütegekkel szemben, mint valami gépnek a karjait. Ahol az ágyúgolyó rést ütött közöttük, az élőfal egyszerre összezárult megint. Aztán jöttek a targoncások, saraglyára tették a sebesülteket, s eltakarították. A tömeg ment előre. S nemcsak az ágyúk pusztítottak benne, hanem az árkok mögött elhelyezett lövészek is. Az osztrák sorgyalogság tüzelését hadi nyelven görgő tűznek mondják (Rollfeuer). Ennek a folytonos moraja képezte az alaphangot e rettentő koncertben. A gránátosok egy lövést sem tettek, amíg száz lépésnyire nem értek az ellenfél harcvonalához, akkor egyszerre sortüzet adtak, egyik ezred a másik után, s aztán szuronyszegezve rohantak a magaslatnak.
De már ugyanakkor a lovasdandár is vágtatott, a fennsíkra feltörve, a negyvenágyús üteg felé, felgombolyítva az útját álló zászlóaljakat. Trenk Frigyes sietett vissza a lovához, s rátalálva, vágtatott a királynak hírt vinni.
A király a gárdával és egy tartalék svadronnyal együtt közelebb jött Szoórhoz; a nyolc ágyút is magával hozta; a defilét csak egy lovas osztag őrizé már.
- A nagy battéria el van foglalva, fölség.
- Csak el van némítva, Trenk úr.
Már akkor az osztrák ágyúk megszűntek dörögni.
- A hadijelentésnek korrektnek kell lenni - monda a király.
- Én láttam A. Z. herceg lovasságát az ágyúkra rohanni.
- Azért azok visszavonulhattak.
Rövid idő igazat adott a gárdistának. A tetőn felállított ágyúk ismét elkezdtek dörögni. Csakhogy a lángjuk nem a porosz tábor felé villant, hanem ellenkező irányban. A poroszok csakugyan elfoglalták az üteget, s ekkor aztán a saját tüzéreiket állítva az ellenséges ágyúk mellé, azokkal kezdték el lövetni a Burkersdorf faluban tömörült osztrák hadakat. Nemsokára az egész falu égett. Az osztrák fővezérség centrumában volt megtámadva. Károly herceg egyik nyargoncot a másik után küldé a balszárnyon levő dandárparancsnokhoz Preysing tábornokhoz, hogy siessen a segítségére: az meg sem mozdult a helyéből. Hivatkozott az írásban kiadott napiparancsra, mely szerint az ő feladata Frigyes király előtt elvágni a visszavonulási utat. A három derék ezred ott ült nyeregben egész délig, mozdulatlanul egy halmon, melynek azóta Bataillenberg a neve.
Károly hercegnek nem maradt más választása, mint szétzilált seregével visszavonulni a vesztett csatatérről.
A poroszok aztán délfelé Preysing tábornoknak is segítettek az elhatározásban: kiverték a helyéből.
Az osztrák hadvezérség ismét azt a hibát követte el, hogy túlnyomó haderejében bizakodva, háromfelé osztotta szét a seregét, hogy a burkust központi támadással összemorzsolja; Frigyes király aztán egyenként verte meg mind a hármat.
No, de hátra volt még a negyedik.
Ahogy a szép markotányosnő elárulá, Trenk Ferenc a maga huszárjaival és pandúrjaival átúsztatott az Elbán, s amíg a derék ütközet javában folyt Burkersdorf és Szoór alatt, rajtaütött a porosz táboron, melyben főhadiszállása teljesen védtelenül állt előtte.
A nagy ágyútelep elfoglalása közben jött vágtatva egy ordonánctiszt a királyhoz:
- Fölség! A táborunkat elfoglalták Trenk pandúrjai.
- S mit csinálnak ottan?
- A poggyászunkat fosztogatják.
- Akkor nagyon okos munkát végeznek: csak hadd raboljanak kedvükre. Legalább addig a fődologban nem akadályoznak bennünket.
S még csak egy kémszemlélő csapatot sem küldött ellenük a király. Jól ismerte az embereit. Ezeket legjobban feltartóztatja a poggyászos szekérvonat.
Délben már lehetett harangoztatni mind a két faluban. Az ütközet el volt döntve. Ekkor aztán a király is visszatért a testőreivel a táborába. Trenk vitézeit már nem találta ottan. De a tábor is alaposan ki volt fosztva. A király sátorából is elvittek mindent: még az ezüst asztalszereket is. De eltűnt a tizenegy golyó is, ami arannyal volt megtöltve. Ki törődik most bagatellekkel?
A király sátorában, a tábori ágy alá dobva hevert egy piros viganó, melyet tegnap a szép markotányosnő viselt. - Hát azzal mi történt?









Jókai Mór: A két Trenk


TIZENHARMADIK FEJEZET  A drága kotillyon s a még drágább viganó
Miranda arra ébredt föl, hogy éktelen zsivaj támadt a sátor előtt, pisztolylövések, lódobogás, káromkodás vegyest.
Trenk Ferenc martalóchada érkezett meg.
Annyi ideje sem volt, hogy felöltözzék. A sátornyíláson berontott maga Trenk Ferenc.
Eddig csak a pofája volt olyan csúf, mint az ördögé, most már a lába is sánta volt, hogy még jobban hasonlítson hozzá.
Reggel volt már, a sátornyíláson át besütött a napvilág: egyenesen oda az ágból kikelő alakra.
- Ah! Ah! - kiálta fel a pandúrvezér -, mit látnak szemeim? Az én erényes szent asszonyom Frigyes király ágyában! Miranda grófnő! Ön a porosz király szeretője?
Mirandának semmi nagyobb vágya nem volt, mint hogy őt valahogy véletlenül ilyen helyzetben meglepjék, s ez a dicsőség, érdemén kívül, utolérte.
A francia udvar szokásai (jórészt a bajoré is) érthetővé teszik, hogy egy nőnél ez ambícióvá fajulhasson. Hiszen azok a nők uralkodnak, akik bal felől ülnek.
De hogy mégis éppen Trenk Ferenc legyen, aki ezt fölfedezi, az nem volt ízlése szerint.
Bosszúsan kapott levetett öltönyei után.
Hanem Ferenc megelőzte, s valamennyi gúnyát elragadta előle.
- No, uram! Mit akar ön a ruháimmal! Adja ide!
- Ah, nem, szép istennő! Így kell önt megmutatnom a harámbasáimnak! Hadd lássák, minő galambot tart Frigyes király a fészkében! Aztán majd felviszem a szép angyalkát Bécsbe, s ott is prezentálom az udvari társaságnak.
Miranda odaugrott hozzá, s ki akarta ragadni a kezéből a hímzett alsószoknyát. Nem bírt vele. Akkor aztán hízelkedésre fogta a dolgot.
- Édes Trenk. Kedves Francikám. No, ne tréfáljon. Adja ide a kotillyonomat.
(Ez volt a hímzett alsószoknyák műneve La Fontaine idejében.)
- Ah; még meg is cirógatja a rücskös pofámat. Most volna a legjobb idő a csókolódásra! Maga a Belzebúb sem választhatna magának kedvesebb pillanatot a szerelmeskedésre. Nem, madame! Ma csókért nem adok semmit.
- Nem ilyen olcsó árt kínálok, Ferenc. Én önnek a hatalmában vagyok most: semmivé tehet, letaszíthat a sárba, s belefojthat. A kétségbeesés szól belőlem. Én önnek nagy váltságdíjat ajánlok, ha meg hagy szabadulni. Ön tudja, hogy ez a király sátora?
- Azért jöttem ide magam.
- Ön itt gazdag prédát talál. Amott van a király ezüst asztalszere.
- Azt elveszem az ön kegyes utasítása nélkül is.
- De hisz ez önnek mind csekélység. Ön jobb szeretné ahelyett a tábori pénztárt megtalálni.
- Majd arra is ráteszem a kezemet. Tudom, hogy itt van. Kémeim értesítettek róla.
- Hát keresse. Nálam nélkül meg nem találja.
Erre a hölgy visszatért az ágyhoz, s a pokrócba takarózott.
Trenk Ferenc mindent fölforgatott a sátorban, a kardjával szerteszét hasogatta az ülőkéket: nem találta meg a pénztárt. Dühösen fordult Mirandához:
- No, hát hol van a királyi pénztár?
- Hol van a kotillyonom?
- Itt van, fogja.
Azzal odahajítá a nőnek azt az egy öltönydarabot.
Miranda hirtelen felköté azt a derekára, s aztán felhúzta csizmáit. Félig fel volt már öltözve.
- Nos! Mutassa meg a pénztárt!
- Előbb kössük meg az alkut. Ön engem azzal fenyegetett, hogy magával visz Bécsbe, s ott fog az udvar előtt prezentálni, mint Frigyes király ágyasát. Ígérje meg, hogy ezt nem teszi velem.
- Ha maga átadja nekem a királyi pénztárt.
- Átadom. De ön viszont lovagi becsületszavára fogadja, hogy engem szabadon bocsát, s enged mennem, amerre én akarok.
- Fogadom becsületszavamra.
- No, hát tudja meg ön, hogy a király kincstára azokba a haubicokba van elrejtve, amelyek a sátor előtt gúlába vannak rakva.
Trenk Ferenc kikiáltott a sátorból az őrt álló pandúrjának.
- Hozz be egyet azok közül a golyók közül.
A pandúr cepelve hozta a golyót, megjegyezve, hogy ilyen nehéz haubic még nem volt a kezében soha. De a többiek is ilyen nehezek. Miranda aztán megtanítá Trenk Ferencet a módjára, hogyan kell annak a tűzgolyónak a kanóccsapját lesrófolni, amikor az kétfelé válik. A szétnyílt golyó, vékony üveglappal letakarva, mutatta a kincs tartalmát.
Trenk a másfél lábával táncolni kezdett diadalában.
- Az egész kincstár a kezemben van!
Miranda felhasználta ezt a pillanatát az elragadtatásnak.
- Nos uram, hát adja ide most már a viganómat.
De nagyon csalatkozott, amikor azt hitte, hogy Trenk Ferencnél egy árnyékát is feltalálja a hálának vagy az igazságnak.
- A viganóját? - kérdé furcsa elcsodálkozással. - Azt én nem ígértem, hogy odaadom; csak azt ígértem, hogy hagyom szabadon futni.
- Hát mi az ördögöt akar a viganómmal csinálni?
- Már biz arra, hogy fölvegyem, egy kissé vén vagyok. Szeretőm sincs, akinek hazavigyem vásárfiába; pedig csinos kis gúnya. Milyen szépen ki van hímezve.
- De ne nézegesse ön az én öltönyömet! Mennydörgős teremtettét! Ön becsületszavát adta, hogy szabadon bocsát. Egy kotillyonban csak nem mehetek ki az utcára.
- Hát várjon csak, kedveském. Én tudom, hogy mire adtam a becsületszavamat. Hanem előbb majd beszólítom a harámbasáimat, hogy legyenek tanúim, akikkel majd Bécsben bebizonyíthassam, hogy magát, drága szépség, itt találtam, és így találtam itt. Így kell azoknak magát itten meglátni, Frigyes király sátorában, egy kotillyonban viganó és kamizól nélkül.
Azzal kikiáltott az őrt álló pandúroknak.
- Hívjátok ide azonnal Todbitter, Buntewicz és Köppenik harámbasákat. - Miranda kétségbe volt esve; sírt, rimánkodott, a haját tépte, térden csúszva vonaglott Trenk után. Az annál jobban kacagott rajta.
Akkor aztán fölállt a hölgy, letörülte a könnyeit. Lebontotta a sűrű hosszú haját, s abból csinált takarót mezítelen válla és keble számára. Mikor a harámbasák megérkeztek, már akkor nyugodt volt, mint egy szobor.
A három főtiszt bejött a sátorba. Marcona pofák voltak!
- Nemes harámbasák - mondta Trenk Ferenc. - Odanézzetek! Ismeritek ezt a bájos hölgyet, ugye? Láthattátok elégszer, mikor még a generálistoknak a felesége volt. Az én kis ángyikám! Sokszor ültetek vele egy asztalnál. Hát most ez a szép istenasszony, egy generális özvegye, itten őrzi Frigyes királynak az ágyát.
- Nem igaz, hazudsz! - kiálta a szavába a hölgy. - Én a király kincstárát őriztem. Azt teneked át is szolgáltattam. De te most a harámbasáid előtt el akarod titkolni a hadikasszát, hogy osztályt ne követeljenek belőle.
Trenk Frányó megijedt.
- Elhallgatsz, te vipera!
- Ahán! Ez nem tetszik neki! - szólt gúnynevetve a nő. - Keressétek csak, mit dugdos a köpenyege alá? Azt a golyót, ni! Abban van az arany.
- Vezér! Te a pénzt eldugod előlünk? Ez komiszság! - kiálta fel Todbitter, míg a másik kettő odarohant hozzá, hogy a köpönyegét szétbontsa. Az eldugdosott haubic ezalatt leesett a földre, s kigurult a sátor közepébe.
Trenk Ferenc kirántotta a kardját.
- Kettéhasítom, aki hozzá mer nyúlni ahhoz a golyóhoz.
De ekkor egyszerre három pisztoly csöve lett irányozva a homlokának.
- Csendesen, vezér! Dugd el azt a kardot; mert hideg embert csinálunk belőled! - dörmögé Todbitter.
Trenk Ferenc ismerte a maga embereit: azok is képesek voltak mindenre, ha pénzről volt szó.
Miranda pedig ezalatt odaugrott a haubichoz; ő nem ijedt meg Trenk pallosától, s aztán a mázsányi golyót az asztalra téve, ismét kisrófolá belőle a kanóccsapot, s akkor a kétfelé vált golyóból kiönté az asztalra az aranyakat.
Tizenötezer darab arany szép halmazt ad ki.
A harámbasák egészen meg voltak részegedve tőle.
Ez az asszony tudta jól, hogy mivel játszik.
Egy medve ellen három farkas.
- Ejh, vezér uram! Hát te ennyi pénzt el akartál tőlünk suvasztani? - monda Todbitter.
- Van több is! - kiáltá Miranda.
- Elhallgass, sátán! Vagy lelőlek! - rikácsolt Trenk, bal kezével pisztolyát rántva elő zsebéből. (Azt az orgyilkos pisztolyt.)
- Nono, vezér! Csak okosan! - monda Todbitter.
A másik két harámbasa egy karjával átnyalábolta a vezér karját, míg a más kézzel a halántékát csókolgattatá a pisztolycső szájával; Todbitter pedig a homlokának irányzá a maga mordályát.
- Beszéljünk okosan egymással, vezér. Tudod, hogy szerződés van közöttünk, hogy ami készpénz zsákmányt ejtünk: annak a fele a tied, fele a harámbasáké. Már egyszer megjártad vele, hogy magadnak készültél tartani a patyikus húszezer forintját; akkor majd elvitt az ördög.
- Hát ott van! Egyétek meg! Legyen a tietek az egész; dögöljetek meg tőle.
Ez már okos beszéd volt! De nem is mondatták maguknak kétszer. Egyszerre odarohantak mind a hárman az asztalhoz, s amennyit az ember a bal kezével felmarkolhat, annyit tömtek egymás után a tarisznyájukba: jobb kezükkel azalatt is folyvást a vezér felé fordítva a pisztolyukat. Különben az lekaszabolhatja mind a hármukat, amíg a prédát felhabzsolják.
- Dagadjatok meg! - dörmögé vadállati agyarkodással a vezér.
Miranda felkacagott.
- No, Frányó, ugye drága volt a kotillyon?
- Infámis flinta!- ordítá rá Trenk Ferenc. (Ez a műneve azoknak a legaljasabb vászoncselédeknek, akik a közkatonák közt ténferegnek.) - No, hát nesze, Todbitter: még ezt is bírjad ráadásul. Neked adom. Azt tedd vele, amit akarsz!
Azzal megragadva a nő karját, odadobta őt a harámbasa ölébe.
- Hát ez a lovagi becsületszó, vezér? - kiálta a nő.
- Te sem tartottad meg a föltételt: elárultad nekik a kasszát. Most már viszlek Bécsbe.
- Hát legalább a viganómat add ide.
- Azt sem adom. Szaladj el így. A flinták alsószoknyában parádéznak.
Ekkor megfenyegeté az öklével a vezért a nő.
- Ráemlékezzél erre, Trenk Frányó! Drága lesz neked ez a viganó!
Azzal kirohant a sátorból.
- No, hát megkaptátok a zsákmányt, most már menjetek ördög hírével - monda Trenk a harámbasáknak.
- Majd csak egymás után, vezér. Ismerjük a jóindulatodat.
Bizonyosra vették, hogy amint ők a sátorból kilépnek, a vezér lelövöldözi őket.
Azért előbb csak a Köppenik somfordált el a sátorból. Todbitter valamit súgott a távozó fülébe.
Azután eltávozott Buntewicz.
Végre háttal kifelé kereste a sátor nyílását Todbitter.
De ezalatt a másik két alvezér elvagdalta odakinn a sátor előrészének a köteleit úgy, hogy amint Todbitter is kiugrott a sátorból, az utána rohanó vezérnek a ponyva a fejére omlott, s míg az dühösen vergődött alatta, azalatt ezek mind a hárman elszaladtak.
Todbitternek a lovát ott tartotta kantárszáron egy csatlós, az arra fölugrott.
- Nem láttad, merre futott az az asszony?
- De igen. Ott elbújt az árokban.
Todbitter odalovagolt. A fehér alak ott feküdt a bűzös labodabokrok között.
Mikor Todbittert meglátta, felugrott fektéből, s kezét nyújtá neki.
- Vegyen fel a nyergébe.
A harámbasa fölemelte a nőt magához.
- Takarjon a palástjába, fázom.
A lovag azt is megtette.
Aztán így lovagolt drága terhével a csapatjához.
Igazán drága teher: a táskájában harrminchárom font arany, s a nyergében egy szépasszony.
A katonái nem kevésbé jól voltak felszerelve. Mint a szorgalmatos méhek, úgy megrakodtak a porosz táborban talált zsákmánnyal, amit szaporított az útba esett falvak böngészete is.
- Melyiteknél van egy viganó meg egy kamizól? - Adok érte öt aranyat - kiálta oda a katonáinak Todbitter.
Egyszerre tízen is rohantak oda a kívánt árucikkel. Hát hogyne volna egy jól készült pandúrnál ilyen szerdék?
A harámbasa rábízta Mirandára, hogy válassza ki magának, amelyik legjobban tetszik.
Hát úgy illik. Ha már az ő tulajdonává lett a menyecske, neki kell annak az öltözetéről gondoskodni.
Miranda felöltözött a rablott gúnyába; hanem kalap helyett már csak egy ezüstös sisakot tudtak neki adni. Hát az is jól illett a fejére.
- Itt a pénzed a gúnyáért - mondá a harámbasa.
A pandúr kétfelé törülte a bajszát.
- Inkább adnám azt a pankának egypár csókért.
Todbitter adott neki egy pofont, s a lábához dobta az öt aranyat.
- Coki! Ez az én asszonyom!
(Hisz ez különb ember a vezérénél.)
- Most még teremtsetek elő egy markotányos kordét.
Azt is előhozták. Jó rend volt itt. A pálinkát ugyan kiitták már a hordóból, de még a kis póni lovacska megvolt, szépen a rúd közé szerszámozva.
- Hisz ez éppen az én laptikám! - mondá örvendezve Miranda.- Az én kis tatárlovam. Hogy rám ismer.
- No, hát most ebbe felülhetsz, mucuskám, s jöhetsz velünk. Mind a vízig szárazon. Ott majd megint nyeregbe veszlek, s a túlsó parton fogok neked más talyigát.
- Köszönöm, édes uram, a jóságodat. Meg is szolgálom, mégpedig azonnal.
S ez a jószolgálat abból állt, hogy Miranda elmondá Todbitternek a Laudon történetét, amelyból megértheté a harámbasa, hogy mi vár az olyan pandúrtisztre, aki a zsákmányból részt követel Trenk Ferenctől.
Ezalatt hangzott az ágyúzás, puskatüzelés a szoóri és burkersdorfi csatavonalon szakadatlanul.
Ha Trenk Ferenc olyan jó katona lett volna, mint amilyen jó martalóc volt: ez órában az lett volna kötelessége, hogy az egész huszár- és pandúrseregével vágtatva rohanjon arra, ahol az ágyúk dörögnek, s támadja hátba Frigyes királyt. - De hát ezt elmulasztá.
Miranda csakugyan jó szolgálatot tett Frigyes királynak, amidőn elárulta Trenk Ferenc előtt az arannyal tömött haubicok titkát. Annak még tíz ilyen drága gömb maradt zsákmányul.
Azonkívül Frigyes király egész ezüst asztalszere. - A pompás aranyozott tálak, tányérok és billikomok. Ha néha nem volt is más a királynál, mint szalonna, fekete kenyér, de azt legalább ezüstről lakmározták.
Mit törődött Trenk Ferenc most Károly herceggel - meg a harc kimenetelével, mikor az ő diadala már megvolt? Ennyi kincs egy rakáson! Az volt a főkérdés, hogy ezt mi módon lehessen el is szállítani?
Kiszedni az aranyat a golyókból nem tanácsos; mert ha a pandúrok megtudják, hogy itt annyi pénz esett zsákmányul, azok is mind részt követelnek belőle.
Ha pedig zsákba teszik a golyót, s úgy kötik a nyereghez, ez a nagy teher az Elbán való visszaúsztatásnál lehúzza a lovat a víz alá. A leleményes ész kitalálta a módját. Trenk Ferenc minden zsákhoz, melyben az aranytartalmú golyó volt egy-egy üres korsót köttetett: az a vízben a golyó súlyát kiegyenlíti. Az ezüst számára meg etetővályúkból tákoltatott tutajt, amin át fogják vádoltatni a folyón.
Ezalatt sorban kaszabolhatták A. Z. herceg vértesei az osztrák ezredeket, s ágyúzhattak azoknak saját ütegeivel Károly herceg főhadiszállására.
Trenk Ferencnek volt egy bizalmas cimborája. Török pribék volt. Khankiárnak hívták (törökül olyanformát jelent, mint ,,hóhér"). Ezt szokta azokra a titkos megbízásokra használni, amiknek célja egy-egy olyan harámbasának a láb alól eltevése volt, akire a vezér megharagudott, vagy akitől a zsákmányrészt el akarta harácsolni. - Igen egyszerű volt a praktika. - A kipécézett főtiszt parancsot kapott, egy csapat huszárral s kétszer annyi pandúrral megtámadni az ellenséget. A harcmodor az volt, hogy minden huszár mellett két gyalog pandúr futott. Versenyt tudtak azok futni a paripával. A pandúr lőtt, a huszár vágott, s a kézitusában a gyalog pandúr a handzsárjával elvagdalta az ellenséges vitézek lovainak az inait. (Igy tettek Mohácsnál a janicsárok is Lajos király vitéz ,,kalandos" lovagjaival.) Ha azonban csak a főtiszt elvesztése volt a cél, akkor a lövöldözés kezdetén a harámbasa hirtelen megkapta a neki szánt golyókat; akkor aztán megragadták a lova zabláját a pandúrok, s a halálra sebesülttel viszavágtattak a táborukba. Ezt Miranda mind elmondta Todbitternek. Ő maga Laudontól tudta meg ezt az ármányt.
Mikor már a hegyek fennsíkján folyt az ütközet, Khankiár szót tett efelől Trenk Ferencnek. Az ellenséget jó volna megriasztani.
Trenk Ferenc aztán kiadta neki a kellő utasításokat.
Három csapat huszár és pandúr három irányban induljon el az ellenséget fölkeresni. Vezéreik Todbitter, Buntevicz és Köppenik. Minden csapat áll száz lovasból, kétszáz pandúrból. Todbitternek jutott a legveszedelmesebb feladat, a porosz sereg jobbszárnyát megtámadni, ahol még minden csendes volt, ahol tehát egészen pihent ellenségre kell találnia.
Amint Khankiárt meglátták közelíteni a kétszáz pandúrral, egyszerre mondá ki Miranda és Todbitter azt a szót:
- Itt az ,,Uriás-levél!"
A pandúrtiszt átadta a parancsot Todbitternek.
A harámbasa megijedt.
- Én támadjam meg háromszázad magammal a burkusok pihent dandárát? Hisz ez őrültség! - monda Khankiárnak.
- Ha csak egy ellenvetést mondasz is, és rögtön nem indulsz, az a parancsom, hogy főbe lövesselek.
S már fel volt emelve tizenkét puska, és Todbitter fejének irányozva.
Miranda odaszólt németül:
- Fogadd el a megbízást: a poroszoknak nincs a jobbszárnyon semmi hadcsapatjuk, csak a tüzérségük, a hegyen túl pedig mindjárt rátalálsz az osztrák lovasságra, s ahhoz csatlakozhatol.
- No, hát menjünk! - mondá Todbitter, s azzal megindult a szokott módon beosztott csapat a Bataillenberg felé csendes ügetésben. Rövid időre megpillantották a porosz üteget, mely egy dombra volt felállítva, ahonnan a szoros utat uralta.
Trenk csapatjainak hagyományos ellenszenvük volt az ágyúk ellen. Soha ágyúkat nem ostromoltak meg. A pattantyússág pedig magába nem attakol. - És így szépen elvonultak az üteg mellett, lőtávolon kívül, az erdőnek kerülve.
Miranda a maga kordéjával az úton haladt előre, s az erdőn túl ismét összejött a pandúrcsapattal.
Amint a hegyhátra fölértek, egyszerre ott láttak maguk előtt egy lovascsapatot, háromsoros hadirendbe fölállítva. Egész zászlóalj.
- No, most kezdjük el a lövöldözést! - monda Khankiár Todbitternek.
- Kezditek a tüzes istennyilát! - kiáltá rá Miranda. - Hisz ezek osztrák lovasok. Nem látod a sárga zászlójukat?
A Preysing vértes ezred katonái voltak.
A vértes őrnagy, amint Trenk katonáit előbukkanni látta, azonnal odanyargaltatá hozzájuk a hadsegédét azzal a paranccsal, hogy a csapat vezére jöjjön hozzá.
Todbitter odavágtatott; de vele futott Khankiár is, a nyereg kápájába kapaszkodva.
- Trenk martalócai vagytok? - kérdé az őrnagy.
- Todbitter kapitány.
- Mit kerestek itten?
- Parancsunk van a vezértől az ellenséget megrohanni.
- No, hát én meg a fővezér parancsát tudatom veletek. A gyalogosok rejtsék el magukat az erdőben: senki el ne árulja az ittlétünket. Aki egy puskát elsüt, rögtön felhúzatom a fára. A puskát gúlába kell rakni.
Khankiár morgott; de ellenkezni nem mert.
A vértes őrnagy még mindig a tegnapi haditanács rendeletéhez tartotta magát: a fővezér nyargonca eltévedt valahol, és nem talált Preysing tábornokra.
A két harámbasával együtt az őrnagy is odalovagolt a kíséretével a Trenk-csapathoz.
Todbitter elmondá az őrnagy parancsát előttük az ő idiómájukon.
- A gyalogság vonuljon az erdő mélyébe, és meg ne mozduljon; a huszárok pedig álljanak a vértesek mögé; de előbb rakjanak le minden fölösleges terhet a nyergükből, ami a gyors mozdulatokat akadályozza.
Lerakni az összeszedett prédát!
- ,,Drugi puty!" - kiáltának erre a vitézek, s azzal megfordíták a lovaikat, s úgy elszeleltek minden irányban, hogy Todbitter maga maradt ott a markotányosnéval.
- Megszabadultunk szerencsésen! - mondá a hölgy a harámbasának.
- De most hová legyünk?
- Te, barátom, most már Trenknél halálra ítélt ember vagy. Legokosabb, ha most egyenesen menekülsz Bécsbe. Engemet is magaddal vihetsz, quasi feleségedet.
Todbitter kapott ötezer aranyat meg egy szépasszonyt, hát ugyan minek is folytatta volna tovább a háborút?
Egy óra múlva aztán Preysing dandára is meg volt verve. Futhatott is mindenki, amerre kedve tartotta.
Trenknek a másik két kiküldött csapatja közül az egyik a porosz király ágyúütegének a torkába került, az nagy hitelen visszafutott Buntewiczestül elevenen. A Köppenik-féle csapat ellenben, mely arrafelé tartott, ahol a nagy füstöt látta s az ágyúzást hallá, szemtanúja lett az osztrák deréksereg bomlásának. Az égő Burkersdorfból menekülő csapatok minden utat elleptek. A pandúrok siettek vissza Trenk Ferenchez azzal a rémhírrel, hogy a főherceg ármádiája tönkre van verve: itt az ellenség.
Erre aztán Trenk Ferenc is összeszedte a zsákmányolt kincsét, s egyetlen taktikája az volt, hogy minden prédát elvihessen. Az öccsének a két paripáját is magával vitte, amiket az a lovászlegényével hátrahagyott.
Mire a poroszok visszatértek a megnyert ütközetből a táborokba, már akkor Trenk Ferenc, huszárjaival, pandúrjaival és fényes zsákmányával együtt túl járt az Elba vizén.
Vége az első kötetnek.









Jókai Mór: A két Trenk


ELSŐ FEJEZET  A diadalszekéren
Az már régi szokásuk a hadvezéreknek, hogy az elvesztett ütközetnek kimenetelét olyan takargatott, vigasztaló modorban tudatják a világgal, mintha tulajdonképpen csak egy megváltoztatott hadállásról lett volna szó; ellenben egy kisebb mérvű sikert mint valami döntő diadalt trombitálnak ki.
Így történt a szoóri ütközet után is. Az osztrák fővezérség magáról az elveszett derékütközetről olyan bonyolódott, olyan körmönfont hadi bulletint származtatott Bécsbe, hogy aki azt elolvasta, azt sem tudta, merre van hát előre, merre hátrafelé?
Ellenben a Trenk Ferenc diadala aztán a poroszok teljes, tökéletes kudarcát hirdeté. A porosz tábor elfoglaltatott, az ágyúk beszögeztettek, az egész főhadiszállás foglyul esett, maga a porosz király ekvipázsa és asztali ezüstje is prédára jutott. Ezt az ezüst portékát Trenk Ferenc előre felküldé Bécsbe, s az ott volt kitéve a Matsakkerhof vendéglő emeleti ablakaiban a publikum bámulatára.
Csák Máté háza volt Trenk Ferencnek a rendes szállóhelye, mint minden magyarországi nagyúrnak. Itt költött el ő naponként egy forintot. (Ezt az adatot az életírói mint zsugoriságának bizonyítványát hozzák elő; ámde tudnunk kell, hogy az egykorú étlapok tanúsága szerint a Matsakkerhof-úri éttermében egy ebédnek a díja 24 rézkrajcár volt, amely lakoma állt hét fogás ételből azok közt kétféle sült. Eszerint Trenk Ferencnek egy rénes forintból még harminchat krajcárja maradt. Inkább azt kérdhetjük, hogy mire tudta ezt a tenger pénzt elkölteni.)
A könnyen lobbanó kedélyű bécsi publikumnak egyszerre kegyencévé lett Trenk Ferenc. Az utcán pamfleteket árultak az arcképével, s a hárfások rémballadákat énekeltek róla.
A szerencséjéhez tartozott az is, hogy amíg Károly főherceg a még mindig harcképes osztrák derékhadsereggel északnak vonult, azalatt Trenknek ellenkező irányban kellett nagy sietve loholni. ,,Kellett": mert az ő hadcsapatja úgy volt szoktatva, hogy nagy diadal után, mikor prédával megrakodott, addig új csatába nem volt vihető, amíg mindenki haza nem vitte a zsákmányt, és el nem helyezte. Később aztán visszajöttek becsületesen. Ilyenformán csak a testőrségét képező lovasság maradt meg mellette. Ezeknek az élén tartá bevonulását Bécs városába.
Megérkezése valóságos diadalünnep volt; a Verestorony bástyától a Burg kapuig minden utca tömve ,,vivát"-kiáltozó néppel; az ablakokból szép hölgyek virágokat szórtak eléje; a neve is alkalmas volt arra, hogy az ezerajkú óriás szájából megrengesse a levegőt: ,,Franz Trenk!" Kinézése pedig túlhaladta a róla szárnyaló legvadabb híreket is. Gondos családapák eltakarták a feleségeiknek a szemeit, hogy rá ne csodáljanak. Tökéletesebb Belzebubot tán még Höllen-Breughel sem tudna vászonra festeni.
Hát a lovasai? Ezek a csodahősök. A huszárok farkasbőr kacagányjaikkal. A szerezsánok vörös köpönyegeikkel, fejükön a poroszoktól elvett aranyos kaskéták! Egy gyűjtemény országos gonosztevőkből! Hóhérpallos alól kiszabadult légió!
Mikor a Burg udvarára ért Trenk Ferenc, a főőrség fegyverbe állt, és dobszóra szalutált, s zászlóját meghajtá előtte. A hartsir-gárdisták segíték leszállni a lováról, s vezették fel a követségi lépcsőn. Minthogy a meglőtt jobb lába rövidebb volt, mint a bal, amiatt gyalog jártában mankót használt.
A királynő a gobelinok termében fogadta a hőst, s látva, hogy mankóval jön, megkínálta őt egy székkel, hogy üljön le, amíg az egész udvari kíséret állva maradt. Olyan nagy kegyesség, aminőben csak fejedelmi vendégek szoktak részesülni.
Őfelsége magasztaló dicséretekkel halmozá el a hőst, és legmagasabb kegyének kifejezéséül ezredesi címmel ruházta fel, a rendes hadsereg főtisztjeivel egyenlő ranggal, s kinevezte magyar bárónak. (Tudvalevő, hogy a külföldi báró Magyarországon, amíg a Corpus Jurisba nem inartikulálják, csak ,,armer Reisender", és nem más.)
Azon nap estéjén Bécs városát illuminálták, s a Burgszínházban (melyet Mária Terézia négy évvel előbb építtetett a komoly Tháliának) díszelőadást tartottak Trenk Ferenc tiszteletére.
...Egy hét múlva pedig egy pecsétes levelet kapott Trenk Ferenc Cordua tábornagytól, melyben megidéztetik speciális haditörvényszék elé, mely az ellene emelt vádakban ítélni fog.
Már ekkor az egész városban Trenk Ferenc bűneiről beszéltek.
A papok minden templomban arról prédikáltak, hogy Trenk Ferenc istentagadó, templomrabló, szentségfertőztető; papoknak megkínzója, ártatlan szüzek megrontója; káromkodó és eretnek.
Huszonhárom pandúrtiszt lézengett Bécsben, akiket Trenk Ferenc önkényűleg elcsapott a seregéből: ezek között volt Todbitter.
Ez a huszonhárom sértett ellenfél szerteszét hirdette Bécs város kávéházaiban és sörcsárdáiban, hogy Trenk Ferenc nemhogy diadalt aratott volna a szoóri ütközetben; de ő volt egyenesen az oka, hogy Károly herceg elvesztette a csatát; mert ahelyett, hogy a parancs szerint Frigyes királyt hátba támadta volna meg, egy puskát sem sütött ki ellene; hanem az egész ütközet alatt a zsákmányt szedte össze, s a porosz lovasságnak időt engedve, ő idézte elő a haditerv meghiúsulását. A vádban sok igaz volt.
A királyné azt kívánta, hogy az általa kegyelt hősnek az igazolása végett egy speciális hadi bíróságot kell összeállítani; melynek ítélete aztán végképp elpihentesse a sok rágalmat. Az volt a szándék, hogy megmentsék, tisztára mossák Trenk Ferencet.
A törvényszék elnöke, Cordua tábornagy, derék, egyenes lelkű ember volt, aki Trenk Ferencnek katonai érdemeit meg tudta becsülni. A közvádló Weber haditanácsos volt.
A perpatvar folytán sok minden egyéb bűnét is felhordták Trenk Ferencnek; hogy a pandúrjait sajátkezűleg öldöste le, ha a legkisebb hibát elkövették, hogy a tisztjeinek a gázsiját nem fizette, s hogy egy molnárnak a leányát legnagyobb kincsétől megfosztotta. (A királyné előtt ez volt a legsúlyosabban terhelő vád ellene.)
Trenk Ferenc az egész vizsgálat alatt igen nyugodtan védte magát. A csatatéri mulasztás vádját elhárította a Károly főhercegre hivatkozással, kitől ő az ütközet napján semmi parancsot nem kapott. A porosz királyt ellenben parancs nélkül is megtámadtatá: de éppen a vádló tisztek, Todbitter, Buntewicz és Köppenik voltak azok, akik gyáván megfutottak a csatából. A többi vád mind zöld mese. A molnár leánya pedig közönséges hübschlerin, akitől nemhogy az ártatlansága kincsét vette volna el erőszakkal, sőt inkább korbáccsal kergette el a tolakodásáért.
Egyedül megállható vád maradt ellene az, hogy a tisztjeit önkényűleg elcsapta, s a fizetéseiket nem adta ki nekik.
Trenk Ferenc még ezt a vádat sem akarta megállni.
Mikor szembeállították vele Todbittert, már akkor elhagyta a nyugalma.
- Hát te sem kaptál tőlem semmi pénzt? Kutyaházi!
- Nem.
- Hazug kutya! Hát nem tele marokkal tömted a táskádba? Te hajdemák!
- A ,,te pénzedet" soha.
- Ó, te országos gazember!
- Dixit cacabus ollae. (Katlan csúfolja a fazekat.) Mondd meg, hogy hol adtad nekem azt a pénzt?
S e mérges szóváltás alatt folyvást kacagott Trenk, akkor aztán Todbitter is rákezdte a kacagást. Olyan röhejt csináltak duettben, mintha a legnevettetőbb hanswurstiad folyna le közöttük.
A bírák el nem tudták gondolni, hogy mit nevetnek ezek mind a ketten?
Hát azon nevettek, hogy Trenk nem állhat elő a világos cáfolattal, ami a tenyerén fekszik. Nem mondhatja el, hogy ötezer aranyat adott osztalékul Todbitternek Frigyes király sátorában. Mivelhogy a hadi regula szerint az elfogott ellenséges hadipénztár az aerariumot illeti meg. Azt tehát Trenk Ferencnek azonnal ki kell szolgáltatni, mihelyt valaki felemlíti. - Csak Todbitter árulhatná el. De az sem szólhat; mert akkor őtőle is elvennék az ötezer aranyat. - Ez az, ami olyan nasgyon nevetnivaló.
Trenk Ferenc a kincsrejtő haubicokat mindenütt magával hordta. Bécsi szállásán egy nagy üvegszekrényben tartá: úgy mutogatta a látogatóinak, mint szoóraui tróféumait. De hozzányúlni senkinek sem engedett.
Végre a kiküldött törvényszék meghozta az ítéletet. Az igazán kegyelmesen hangzott Ferencre nézve. Minden ellene támasztott vád alaptalannak lett nyilvánítva. Pletykabeszéd az egész. Hadászati szabályok szerint Trenk Ferenc semmi kifogás alá nem eshetik. - Hanem abban az egyben elmarasztalták, hogy az elbocsátott tiszteknek a hátralékos zsoldját tartozik kifizetni. Summa summarum tizenkétezer forintot.
No, hát mi az a tizenkétezer forint? Ilyen potom áron kiszabadulni a limbusból?
Ezen a bagatellen dűlt fel azután Trenk Ferencnek a diadalszekere. Nyomorúságos tizenkétezer forint miatt vesztett el hírnevet, ősi vagyont, milliókat, jövendőt, szabadságot, mindent.









Jókai Mór: A két Trenk


MÁSODIK FEJEZET  A diadalszekér alatt
- Micsoda? - kiálta fel Trenk Ferenc, mikor azt a kegyelmes ítéletet felolvasták előtte. - Én fizessek tizenkétezer forintot ezeknek a kapcabetyároknak? Soha! Egy rézkrajcárt sem!
S azzal fogta magát, kocsira ült, senkinek agyőt sem mondott, leutazott Szlavóniába a birtokára, s ott vadászott dámvadakra meg vadkanokra, s nem törődött az egész pandúrseregével. Azt gondolta, hogy majd hívni fogják a bécsi uraságok, ha egyszer meg lesznek szorulva. Ott is maradt, míg a téli fagy be nem fogta.
Csakhogy ez idő alatt ismét egy nagyot fordult a világtörténet.
II. Frigyes a Zsónaföldön, Kesselsdorfnál tönkreverte a szász fejedelemnek osztrákokkal egyesült seregét. A vérengző ütközetben ismét kitüntette magát az ősz A. Z. herceg, akinek a csata után olyan volt a köpönyege, mint a rosta, átlyuggatva golyóktól. Károly herceg tétlenül nézte szövetségese összetöretését. Erre Mária Terézia békét kötött a porosszal, átengedve másodszor is az elveszett Sziléziát. Akkor aztán az egész hadseregével a franciák és spanyolok ellen fordult, akik ez időben valamennyi olasz tartományát elfoglalták. Azokat kegyetlenül el is verte, kikergette Olaszországból. - Hanem ehhez a hadjárathoz semmi szükség sem volt Trenk szabadcsapatjaira.
Trenk Ferenc aztán, mikor észrevette, hogy nem hívogatják, mégiscsak ráfanyalodott, hogy felmegy Bécsbe. Odáig semmi hírt sem hallott a történtekről.
Amint megérkezett Bécsbe, a legelső meglepetés az volt részére, hogy az utcán hólabdákkal meghajigálták. Azt hitte, hogy ez valami félreértés lesz.
De amint a Hohemarktra érkezett, ott már fennhangon kezdték a nevét emlegetni, ,,du verfluchter", ,,du verräther" mellékszók kíséretében.
A piac közepén állt a nagy vasketrec, amelybe a rendőrség által összefogdosott tolvajokat, garázdákat és hübschlerineket szokták bezárni.
Valaki a pellengérketrecből a nevét kiáltá.
Megállítatá a szánkóját; odament. Egyik harámbasáját találta a ketterhäuschenben.
A jámbor elpanaszolá, hogy őtet elfogták, bezárták; pedig semmit sem tett egyebet, mint amit más városokban szoktak. Egypár németnek beütötte a fejét, s egy aranyórát vásárolt - a szabott áron egy ökölcsapásért az órás fejelágyára: no meg, hogy egy apácakolostort vendégfogadónak nézett.
Trenk Ferenc rögtön csörtetett fel Cordua marsallhoz, panaszt tenni az elfogott harámbasája miatt.
- Jaj, barátom - mondá neki a tábornagy. - Ne törd te magad most a harámbasád miatt; hanem védd a saját ügyedet. Te magad is edictaliter kurrentálva vagy propter feloniam.
Trenk Ferenc elbámult.
- Hiszen már megkaptam a felmentő ítéletet.
- Éntőlem meg. De abba nem nyugodtál bele. Most azután új processzust kötöttek a nyakadba, s most már nem én vagyok a bírád, hanem Löwenwalde tábornok.
Löwenwaldéval régi ismeretsége volt Trenk Ferencnek.
Egy ízben, az első burkus hadjárat után találkozott vele Károly főherceg termében, ahol a tábornok irgalmatlanul kikelt a főherceg előtt a pandúrvezérnek Baváriában elkövetett kegyetlenkedése, zsarolásai és pusztításai miatt. Amely vádakra Trenk Ferenc egész röviden és hatásosan csupán egyetlenegy mozdulattal felelt meg, amely mozdulat után a tábornok hő bársonybugyogójának azon a részén, amelyen ülni szokott, Trenk Ferenc csizmatalpának a legtökéletesebb lenyomata volt látható. A főherceg pedig ezen replika fölött olyan jóízűt nevetett, hogy két gomb leszakadt a mellényéről.
Ilyen jó emlékezetű ismeretsége volt Trenk Ferencnek Löwenwalde tábornokkal. - S ez volt most az ő bírája: a haditörvényszék elnöke. Még azt is tudatták Trenkkel, hogy aki ezúttal mint vádló lépett fel ellene, az nem kisebb személyiség, mint Gossau gróf, császári kamarás, az élelmezési osztály főnöke, nagybefolyású férfiú az udvarnál.
Végül pedig az a parancs is közöltetett vele egyenesen az uralkodónő meghagyásából, hogy amint Bécsbe megérkezik, azonnal tekintse magát fogolynak, s a vendéglőben tartott kvártélyát el ne hagyja, amíg érte nem küldenek.
Ezt a parancsot megértve, rögtön sietett Trenk Ferenc a Matsakkerudvarba: ott kikeresteté a kocsiszínből a legpompásabb szánkót, eléje fogatott négy lovat, csengős szerszámmal, s ezzel a készséggel vágtatott végig a belváros valamennyi népes utcáján, a Karintiai úton, a Mennybéli-kapu utcán, a Grábenen, a Glacis-n, a Posztólugason, a Húspiacon meg a Szent Péteren, ahol a legtöbb nép járt: maga hajtotta a lovakat, s kongatott az ostorával nagyokat - alföldiesen.
Estére pedig páholyt vett a. Burgszínházban, ahol éppen Racine-nak klasszikus színművét, Ifigéniát adták. A páholya csaknem szemközt volt a királynőével, szomszédos a Károly fóherceg páholyával.
Még eddig egészen gavalléros volt a truccolása az udvari hatalmasságok ellen.
Az előadás alatt azonban, melyet Trenk nemes figyelemmel hallgatott, egyszer csak hangos beszélgetés vonta magára a figyelmét a szomszéd páholyban. A nevét hallotta emlegetni.
Átnézett a páholyba, s ott látta Gossau grófot ülni, szemben a színpaddal, átellenében egy tisztet akinek csak a revers oldalát láthatá; de akit a hangjáról ismert fel. Az volt Todbitter.
Mikor azok is észrevették az ő ottlétét, elkezdték a társalgást franciára fordítani.
Már az is bosszantá, hogy fölteszik egy Trenk Ferencről, hogy az nem tud franciául! De hát még a diskurzus tárgya! Folyvást őt szólták-szapulták.
A vér a fejébe tódult; elvesztette egészen az eszét. Kirohant a páholyából: be a szomszéd páholyba.
Az útját álló Todbitternek olyant ütött a fejére ököllel, hogy az összerogyott menten. Akkor aztán torkon ragadta Gossau grófot, s azt kezdte el ökölcsapásokkal kikészíteni.
A gróf kardot rántott; de Trenk elkapta bal kézzel a kardját, amivel összevágta a tenyerét; de aközben jobb kézzel annyi ökölcsapást osztott az ellenfelére, hogy az eszméletlenül rogyott a páholy szélére. S mindez az egész színházi közönség láttára történt, őfelsége, a legbájosabb császárné és királynő legmagasabb jelenlétében; szerencsére felvonásköz alatt.
És ez a brutális verekedési jelenet úgy meglepett mindenkit, hogy a pandúrvezért, bosszúja kielégítése után, akadálytalanul engedték a szánkójához visszatérni, s csengős ekvipázsával a vendéglőjéhez hajtatni.
Hanem egy óra múlva aztán fegyveres őrséget állítottak az ajtaja elé, s azontúl, ha az ajtaján kilépett, mindenüvé két fegyveres kísérte elöl, kettő hátul, felvont puskával.
Másnap pedig felvitték a haditörvényszék elé, mely ott tartotta az ülését a fegyvertár épületében, a negyedik emeleten.
Mikor végighaladt a korridóron, egész sereg kellemetlenül ismerős pofatulajdonosokat látott a fal melletti lócákon ülni.
Nemigen nyugodalmas érzés lehet az, mikor az embernek az ötlik az emlékébe, hogy ennek az úrnak a cifferblattján valamikor rajta felejtettem a manupropriámat! - Csupa pofonvert ábrázatok, vagy legalábbis olyanok, amelyek nem kapták még meg a pofont, de láttukra viszket az embereknek a tenyere.
Ezek mind az ellene felidézett tanúk voltak.
Ötvenhárom tanú volt ellene fölcsődítve. Ezeket mind Löwenwalde tábornok szedte össze, kihirdetve, hogy akinek Trenk Ferenc ellen panasza van, az jöjjön elő: egy arany napidíjat kap az egész per tartamára. - Tizenötezer forintot adtak ki csupán a Trenk Ferenc elleni tanúk napidíjára.
Ezekre a tanúkra ő csak nagyot köpött.
,,Hazug kutyák! Botot nekik!"
Olyan is volt a tanúk között, aki azt jött bizonyítani, hogy ő sohasem látta Trenk Ferencet a mária-celli búcsún megjelenni. Ez is egyik főbenjáró bűn vádja volt ellene.
Hanem aztán következett a vádak súlyosabbja.
Löwenwalde előadta, hogy Trenk Ferenc ezredest a stratégák azzal vádolják, miszerint a szoóraui ütközet egyenesen az ő szándékos mulasztása következtében vált balvégzetessé az osztrák ármádiára nézve; mivelhogy nem fogadta meg a fővezér parancsát, hogy összes hadseregével támadja meg Frigyes királyt hátulról szoóraui főhadiszállásán.
Erre a vádra Trenk Ferenc nagy nyugodtan előkereste a tarsolyából a Károly főherceg levelét, melyben maga a fővezér bizonyítja, hogy az ő ordinánctisztje, akit Trenk Ferenchez küldött a paranccsal, az ütközet zűrzavarában eltévedt, s csak a visszavonulás után jutott el Trenk Ferenchez, amikor már a parancsolt támadás kivihetetlen és fölösleges volt. Trenk felmutatta a törvényszéknek a fővezér levelét.
- Ejh! - kiálta dölyfösen Löwenwalde. - Károly herceg is egy húron pendül a pandúrvezérével!
Erre a szóra a veszettség dühe állta el Trenk idegeit. Egy szökéssel odaugrott az elnökhöz (pedig csak fél lábát tudta használni), megragadta Löwenwaldénak a torkát, kirántotta az elnöki székéből, ,,mint a tigris a macskát" odarohant vele az elnöki szék mögötti ablakhoz, azt felszakította, s ki akarta dobni az ablakon. Jó szerencséje volt Löwenwaldénak, hogy a bő elnöki talárja beleakadt az ablak fordítóvasába, különben lerepül a negyedik emeletről.
Erre aztán berohant a rendőrség, Trenket lefülelték, s a félig holt elnököt kiszabadíták kezéből: neki pedig betömték a száját, hogy ne káromkodhasson, s kihurcolták a törvénykezési teremből.
Akkor aztán következett az hogy vasra verjék.
Most már a katonai börtönbe zárták.
És éppen arra a béna lábára verték rá a vasat, amelyet a porosz ágyúgolyó szétzúzott: oda arra az összeforrt csontra, a hiányzó bokái fölé a lánc másik végét meg a keze csuklójára.
Hát így tanítják a rakoncátlan fiúkat engedelmes magaviseletre! Szép dolog. - Tábornokokat megkardlapozni! Prezidenseket ablakon kidobálni! Most már aztán majd más hangon fog beszélni.
Egypár napig ott tartották a börtönben kenyéren és vízen.
Akkor ismét felsántikáltatták a pinceodúból a nagyedik emeletre, a haditörvényszék elé. De ott is két katona közé állították, akik szuronyos puskával őrködtek a nyugalma fölött.
Ismét Löwenwalde volt a törvényszék elnöke.
Trenk Ferenc föltette magában, hogy ezúttal hidegvérű nyugalmával fog imponálni a törvényszéknek.
- Trenk Ferenc óbester! - kezdé Löwenwalde. - Az urat azzal vádolják, hogy Szoóraunál Frigyes királyt sátrában elfogta, és azután nagy váltságdíjért szabadon bocsájtá.
- Ki az a gaz... akarom mondani derék férfiú?
- Aki az úrral együtt volt ezen alkalommal.
- Szeretném látni a pofáját, mondok: a becsületes fizimiskáját. Az elnök utasítá az auskultanst, hogy vezesse be a tanút.
Todbitter volt a behívott.
- Ez az a jómadár? Azaz: jó ember, jó ember!
- Beszélje el, kapitány úr!
- Kutya, se kapitány! - vágott közbe Trenk. - Harámbasa volt nálam.
- Vádlott hallgasson! Különben felpeckeltetem a száját. Tudja meg, hogy a pandúrcsapatja őfelsége rendes ezredei közé soroztatott be, s a lovassága huszárezreddé alakíttatott, s tisztjeik rendes sarzséba jutottak.
(Tehát már a szabadcsapatját is elvették tőle!)
- Tehát beszélje el, kapitány úr, hogyan történt Frigyes király elfogatása Szoóraunál?
- No, arra magam is kíváncsi vagyok - dörmögé Trenk Ferenc.
- Ekképpen történt - fogott hozzá Todbitter -, s erre hitemet kész vagyok letenni.
(- Jó pénzért! Nem szóltam semmit.)
- Reggel felé volt, midőn Trenkkel a porosz táborig érkeztünk. A poroszoknak, minthogy az Elba folyó volt a hátuk mögött, ezen az oldalon előőrseik sem voltak felállítva, annyira biztosságban érezték magukat. A király sátorát azonnal megismertük a kitűzött standartéről, s a bejárat előtt felállított ágyúkról; az egyik haubicvető volt; mindegyik mellett gúlába rakva tizenegy gránát, ugyanannyi golyóbis. Két gránátos állt a sátor bejárata előtt. Azok bennünket meglátva, ránk kiáltottak: mi a lózung? Erre az egyiket Trenk vágta le, a másikat én, hogy meg se nyikkantak. Akkor nekem Trenk azt parancsolta, hogy maradjak kívül; ő egyedül lépett be a sátorba, kivont karddal a kezében. A sátorból több percig halk szóváltás hangzott ki, aminek az értelmét ki nem vehettem, s hamisat mondani nem akarok, miután meg kell rá esküdnöm. Csupán annyit tudok, hogy nemsokára lódobogás hangzott a király sátora mögül. Tudni való, hogy a király sátora összeköttetésben áll az ekvipázsa rekeszével, ahol a lovai állnak, ez a sátor mögött van. Innen jött elő egy lovászforma legény két paripával: az egyiken maga ült, a másikat vezetéken hozta. Én megállítottam a legényt: ,,Ki vagy? Hova mégy?" A legény azt felelte, hogy ő Trenk Frigyesnek a lovásza, a király adjutánsáé; a vezér küldi őt a gazdájához, a két lovával és egy levéllel, mely nem volt lezárva. A levelet elvettem tőle, s elolvastam. Ez volt benne írva: ,,A magyar Trenk nem visel háborút a burkus Trenk, unokaöccse ellen. Örömömre szolgál, hogy a két paripádat, amit a huszáraim elfogtak, teneked visszaküldhetem.
Trenk Ferenc kezében megcsörrent a lánc.
- Hát nem igaz ez mind? - szólt hozzáfordulva Todbitter.
- Igaz! Gyújtsák alád az igazságodat a pokolban! Csakhogy nem ilyen sorban történt.
- Hadd folytassa a tanú a deponálását! - szólt az elnök.
- Csak azután jutott eszembe, mikor már a lovászt tovább hagytam menni, hogy milyen nagyon hasonlít ez azokhoz a portrékhoz, amiket Frigyes királyról látni minden pamfleten.
- Hahaha! - kacagott Trenk Ferenc. - Nevetnem csak szabad? - A lánca csörgött a kacagás közben.
- Azt gondoltam, hogy üldözőbe veszem a lovászt, és elfogom de ekkor Trenk Ferenc a sátorból kikiáltott rám, és behívott, s velem együtt még két másik tiszttársamat is, akiknek a neve Buntewicz Jóca és Köppenik Hanz. Nyilván abból a szándékból, hogy a menekülő királyt üldözőbe ne vegyük. Mert ez az ok, amiért bennünket mind a hármunkat behívott a király sátorába, olyan világos hiábavalóság, aminek semmi köze a hadi taktikához; és akármelyik katonai auktoritás elé terjesztessék, mind azt fogja rá mondani, hogy evégett semmi szüksége nem volt egy dandárvezérnek három szakaszvezért összecsődíteni, s az ütközet legforróbb hevében ilyenféle utasítást közölni velük.
- S mi volt az az utasítás? - kérdé az elnök.
- Hát, hogy mi lássuk meg élő szemeinkkel, és tanúskodjunk róla, hogy Frigyes királynak az ágyában egy fiatal asszonyszemély fekszik, egész pongyolában. Gavallér ember, ha ilyesmit fölfedez, félrefordul, és nem szól semmit; nem pedig hogy összecsődítse a cimboráit, s megszégyenítsen egy jó családból való hölgyet. Erkölcsből nem tette azt Trenk Ferenc bizonyára; hanem tette azért, hogy senki rá ne jöhessen, hogy a királynak az ágya még azon meleg ahogy elfutott belőle.
Trenk Ferenc érezte, hogy a fejére dobott háló mindjobban összeszorul körüle. Megláncolt kézzel-lábbal toporzékolt, protestálva:
- Mind így volt! De mégis mind hazugság.
- Csak várja el vádlott a tanúvallomás végét - csillapítá az elnök.
- De éppen ez volt vesztére Trenk óbesternek; mert a megszégyenített hölgy kimondta, hogy Frigyes király is ott volt mellette: Trenk mind a kettőjüket együtt lepte meg, s azután a királyt rengeteg summa aranyért futni hagyta. Csakugyan ő volt Trenk Frigyes lovásza.
- Pokolbeli ármány! - ordított Trenk Ferenc, leláncolt öklével fenyegetve a tanút: emiatt a sánta lábát fel kellett emelnie, mely az ökléhez volt láncolva.
- Ne tessék táncolni - monda neki kegyetlen gúnnyal az elnök.
- Hazugság! Hazugság minden szava!
- Hívassék be a második tanú - rendelkezék az elnök.
A törvényszék ajtaján belépett egy hölgy, karcsú termetét még magasabbnak tünteté fel a fekete öltöny, az arca sűrű fekete fátyollal volt letakarva.
Ezt a fátyolt azonban, amint a törvényszék asztalához ért, felemelte az arcáról. Igazán szép asszony volt. Miranda grófnő.
Trenk Ferenc nagyot hördült, mikor ráismert.
- Te itt vagy?
- Igen. Nem vesztem el, ahogy szeretted volna.
- S te most idejössz énellenem tanúskodni!
- Igen. Én, gróf Sch...in tábornokné, jövök tanúbizonyságot tenni Trenk Ferenc báró óbester ellen.
- És te! Egy gróf Sch...in tábornokné nem szégyenled elmondani itt, a törvényszék előtt, hogy Frigyes király szeretője voltál?
- Egy királynak a csókja nem foltot hagy az arcon, hanem glóriát.
Trenk Ferenc odanézett Miranda szemébe. Az vissza az övébe. Trenk Ferenc megérezte, megértette, hogy most egyenrangú ellenféllel áll szemközt. Olyan volt ez a szembetalálkozás, mint mikor az oroszlán a bozótban összekerül a bálványkígyóval, s az a szép szörnyeteg feláll előtte a farkára, mozgó szarvait felegyenesítve, s nyelvét kitolva méregfogai közül. - Érzé, hogy ebben a tusában egész hidegvérére van szüksége, hogy a halálos harapást kikerülje, s amikor lehet, a kígyónak a nyakát kaphassa el.
Reszketett a dühtől. Az ajkait vérig harapta.
- Excellenciás asszonyom, tessék helyet foglalni.
Löwenwalde széket adott a hölgynek, s megillető titulálást.
- És most adja elő, miképpen történt Frigyes király elfogatása Szoórau alatt, a sátorában.
A nő hozzákezdett a meséjéhez.
- Előtte való este a király nagyon sok puncsot ivott, s annak a következtében mélyen elaludt. És így nem hallá meg a robajt, melyet az ellenséges lovasság érkezése támasztott. Én azonban fölébredtem, s felköltém mély álmából a királyt. De már abban a pillanatban félrerántották a sátor függönyét, s belépett egy harcias alak, kezében kivont karddal. ,,Ki mer ide bejönni?", kiálta a király. Én ráismertem az alakra, s a király fülébe súgtam: ,,Fölség! Ez Trenk Ferenc!" A király bámulatosan meg tudta őrizni a nyugalmát. Egész fölényét megtartva, szinte kedélyesen mondá a félelmes látogatónak: ,,Ah, ön a hírhedett magyar Trenk? Már egyszer nagyon közel voltunk egymáshoz. Kollinnál. Már ott is kicsinyben múlt, hogy ön engem foglyul nem ejtett." ,,Igen, egy ágyúgolyón múlt, mely a lábamat összezúzta: ez a megrövidült lábam emlékeztet a találkozóra." ,,No, ezúttal jobban kedvezett önnek a szerencse, mondá Frigyes. Sikerült a matt a királynak. Lássuk csak, mit nyer ön vele, ha engem kiszolgáltat a bécsieknek? Én kényszerítve leszek békét kötni, Sziléziát visszaadni a királynőnek. Kap ön valami részt Sziléziából? A háborúnak vége lesz, önt a pandúrjaival együtt hazaküldik Szlavóniába; s elfeledik, hogy volt a világon. A jó aratásnak vége. Én ellenben tudok önnek olyan jutalmat adni, amely önt Magyarországon elsőrendű dinasztává emeli egyszerre. Én ajánlok önnek váltságdíjul százhatvanötezer aranyat, ha most szabadon bocsát." Ennek a szónak nagy hatása volt Trenkre. ,,Akkor annak a pénznek itt kell lenni", szólt nevetve. ,,Akkor a pénzt is elveszem, s a királyt is elviszem." ,,De azt a pénzt nem fogja ön megtalálni." ,,Majd meglássuk!" Erre a kardjával összevissza hasogatta a király sátorában levő ládákat, de azokban nem talált egyebet ezüstnél. A sikertelen kutatás után Trenk Ferenc hüvelyébe dugta a kardját, s azt mondta a királynak: ,,Hol vannak hát az aranyak?" ,,Előbb adja ön lovagi paroláját, hogy szabadon bocsát, s megmenekülésemet előmozdítja." Erre a pandúrvezér lehúzta a kesztyűt a kezéről, s a király elé nyújtá. Frigyes kezet adott neki. ,,Az én becsületszavam vas", mondá Trenk. ,,S az én szavam arany!", mondá a király. Akkor Trenk Ferenc leült az asztal mellé, s a pugillárisából kiszakítva egy lapot, levelet írt az unokaöccsének, amelynek tartalma az volt, hogy ezennel visszaküldi paripáit, melyeket a huszárjai elfogtak a lovászlegényével együtt. Ennek az écurier-nek a livréjében kellett megmenekülni a királynak.
Trenk Ferenc az egész mesemondás alatt megállta, hogy egy szót sem szólt közbe: összeszorította ajkait, s a beszélő arcára nézett merően, torz vigyorgással, mint hasonmása az akkoriban divatos nevető gipsz mellszobornak. - Csak akkor, amidőn a hölgy egy percig pihenőt tartott, tett egy némajátéki mozdulatot, kezével a zöld asztalon álló feszületre, s aztán fel az ég felé mutatva.
A hölgy elérté a néma megintést, s válaszul előbb a keblére tette, aztán a feje fölé emelte a kezét: jelezve, hogy mindarra, amit most mond, kész esküt letenni.
Miranda folytatá:
- Ekkor aztán Frigyes király felfedezé a kincs rejtekét Trenk Ferenc előtt. A tartalék hadipénztár a bombavető ágyú mellé gúlába állított haubicokban van elrejtve: mindegyikben tizenötezer arany. Trenk Ferenc ekkor kilépett a sátorból, s behozott egyet azokból az ágyúgolyókból.
- Ezt én magam is láttam - bizonyítá Todbitter.
- A haubic csapjának lecsavarása után a bomba kétfelé vált, s kitűnt, vékony üveglappal letakarva, az elrejtett aranypénz. Ez sem igaz talán, Trenk Ferenc uram?
Trenk a homlokát ütötte öklével.
- Hogy én ezt a viperát meg nem fojtottam akkor!
Miranda tovább mondta.
- Ezt látva Trenk óbester, odanyújtá a királynak a kardját, s megengedte neki, hogy a Trenk Frigyesnek írott levéllel a sátor hátulsó nyílásán keresztül a lovak rekeszébe osonhasson.
- Elvégezted? - szólalt meg a szünet alatt Trenk Ferenc, amíg az auditor leírta a hölgy vallomását.
- Ennyi volt, amire megfelelni felhívattam.
- Tehát méltóságos és excellenciás grófné asszonyom, tündérszépségű asszony! Nekem legkedvesebb rokonom, ángyikám! Minden szavaddal úgy hazudtál, mint egy piaci cafrangos!
Az elnök rákiáltott Trenkre:
- Árestáns ne sértegesse a tanút! Vagy zsákot húzatok a fejére.
Miranda hideg, kegyetlen nyugalommal szólt oda:
- Csak hadd beszéljen ő az igazi nyelvén. Ezzel karakterizálja ön magát. Hazugságnak mondja minden szavam. Pedig a porosz király által váltságdíjul kapott arannyal töltött haubicok most is ott vannak a matsakkerhofi szállásán: üvegszekrényben, sorba rakva.
Trenk felordított:
- Miért nem öltem én meg ezt az ördögnőt?
A bírák e fölfedezésre nagy izgalomba jöttek.
- Ah, szörnyűség! Még idehozta a bűndíjt! Hallatlan árulás.
Löwenwalde rögtön parancsot adott egy ordinánctisztnek, hogy menjen fel egy patrollal a Matsakkerhofba, egy asszesszor kíséretében, s az óbester szállásán levő haubicokat lepecsételve szállíttassa ide, mint corpus delictit. Addig az inkvizíció szünetet tart.
- Minek szünetet tartani! - szólalt fel Trenk Ferenc. - Elismerem, hogy azok a haubicok arannyal vannak megtöltve. Azt is elismerem, hogy azokat a király sátorából hoztam el.
- Nos, hát akkor mit vágja a tanú szemébe, hogy az hazudik?
- Abban hazudik, hogy az elrejtett kincsnek a titkát Frigyes király fedezte volna fel előttem, díjul az árulásért.
- Hát ki fedezte fel más?
- Ő maga: ez az asszony.
Miranda erre a legnagyobb elcsodálkozást fejezte ki.
- Hát honnan tudtam volna én ezt a titkot? S mi okom lett volna ily rengeteg kinccsel megajándékozni Trenk Ferencet?
- Azért, hogy szabadon bocsássalak; azért, hogy visszaadjam a viganódat.
- No, és szabadon bocsátál? És visszaadtad az elrabolt öltözetemet? Nem kidobtál félmezítelen a király sátorából, röhögő pandúrok csúfságára, odavetve nekik martalékul: engem, a grófnőt, az ángyodat?
- Bolondul tettem! - dörmögé fogcsikorgatva Trenk Ferenc.
- S ha akkor egy harámbasádban nincs több emberi érzés, mint tebenned, hogy megszánjon, felruházzon, megvédelmezzen, hát most ott fekszem valahol az árok fenekén, összetörve, meggyalázva. Nem igaz-e mindez, Trenk Ferenc?
- Átkozott piros viganó! - mormogá Trenk Ferenc. - Megmondta, hogy drága lesz nekem az a viganó! De azért mégis hazudik ez az asszony!
- Uraim! Méltóságos haditörvényszék! - szólt ekkor Miranda a bírákhoz. - Ha van a világon logika, etika, pszichológia; s ha vannak ezeknek örök, megváltozhatatlan szabályaik; akkor lehetséges-e az hogy ha én, Sch...in grófné, Trenk Ferenc közeli rokona, fölfedezek őelőtte egy jól elrejtett kincset, a Nibelungen-dal Rhénusba temetett kincséhez hasonlót: akkor az a mesemódon megajándékozott ember engemet, a jótevőjét, az utolsó testi ruhámtól megfosszon, az őszi dérbe, pandúrok csúfjára egy ingben kitaszítson? Hisz ez nagyobb képtelenség volna a mitológiai chimaeránál! Ez az abszurdumnak a paradoxonnak a megtestesülése volna. Ez karikatúrája volna az ördögnek! Hát lehet-e emberről feltenni ilyen észficamodást?
Trenk Ferenc agyonvert embernek érezte magát ezen logikai, etikai és pszichológiai dedukció után. A két keze leesett a csörömpölő lánccal együtt.
Azt lehetett volna csak válaszolnia, hogy ,,bizony, pedig én vagyok ilyen karikatúrája az ördögnek! Én ezt mind megtettem."
Ahelyett magyar nyelven odaszólt Mirandának (azt nem érté a bécsi haditanácsban senki):
- Megrontottál, asszony! A bűnömért nem ítélnek el; hanem az aranyaimért kitörik a nyakamat.
S nemsokára megérkeztek az elkobzott haubicok. Lerakták őket a törvényszék zöld asztalára. Egyenként lesrófolták a kanóccsapjaikat, s szétnyiták a félgömböket.
Igaz volt! Arany volt, amit a hölgy mondott.
Amit ennyi színarany bizonyít, az már nem hazugság.
- Íme, az eltagadhatatlan tanújelei a felségárulásnak.
- Mi védelme van vádlottnak e világos tanújelek ellenében? - kérdezé Löwenwalde elnök.
- Hogy a porosz király kincsét elhoztam, azt elismerem; de hogy azt a királytól kaptam volna, azt tagadom.
Löwenwalde, rövid tanakodás után a bírótársaival kimondá, hogy a terhelő tanú, Sch...in grófné, vallomását eskületéttel megerősítheti.
- S te meg mersz esküdni arra, amit vallottál? - monda magyarul Trenk Ferenc Mirandának. - Nem félsz, hogy elvisz az ördög?
- Ha te tagadhatod az Istent, én tagadom az ördögöt.
S azzal odalépett a feszülethez, s egyik kezét rátéve, másikat feje fölé emelve, megesküdött rá, hogy amit Trenk Ferenc ellen vallott, mind igaz.
A bírák állva hallgatták az eskütételt.
Az elnök inte a poroszlóknak, hogy vigyék vissza az árestánst a börtönbe.
- S ezt mind azért a viganóért tetted velem? - dörmögé Trenk Ferenc Mirandának.
A hölgy azokat a szép szemeit gyilkos vadállat módjára lefelé forgatva, hogy szinte zöld lángot szikráztak, súgott vissza neki:
- Ezt az általad meggyilkolt nővéremért kaptad, Trenk Frányó!









Jókai Mór: A két Trenk


HARMADIK FEJEZET  A végzetes pamflet
Frigyes király diadalmas hadjárata után visszatért fővárosába. Az operák és udvari estélyek évadja megkezdődött.
Amália hercegnő palotája volt ezúttal a legmagasabb társaság központja, ahol a születési nemesség a szellemi kitűnőségekkel együtt mulatott. A színészek komédiáztak a főuraknak, s a főurak a színészeknek. Amália hercegnő volt e bolygórendszernek a napja. Szépsége mindenkit elhomályosított, aki vele versenyre kelt.
Tulajdonképpen nehéz meghatározni, hogy miben állt az a szépség Nagy Frigyes korszakában. Nem volt se fekete haj, se gesztenye színű, se szőke, se aranyveres: minden haj fehér volt, a homlokról felfésülve, feltornyozva, felbodorítva; az arc krétafehér és karminpiros, két-három fekete legyecskével, a szemöldök fekete, jól kirajzolva, a szemek nagyok (a kifestett pillák miatt), a halántékon kék erecskék, az ajkak nedves pirosak. Termetről szó sem volt. A felső részét az alaknak laposra és egyenesre préselte a halcsontból és acéllemezből készült vállfűző, derékon alul pedig következett a léggömb alakú balleine, melyet szétfeszítve tartott az abroncsokból és fehér lószőrből készült vertugadin; s még azonkívül megtoldották a buffantok, s kiegészítették a haránt és körülfutó girlandok. A legyezőkön kívül divat volt a karra akasztott ridikül: egy hímzett zacskó, mely rejté a csipkekendőt, az illatos flakont, a fésűcskét, a tükröcskét, a karmin- és szénplajbászkákat, a pilulás dobozkát, s rendesen egy miniatűr könyvecskét valamelyik divatos költőtől: Grécourt vagy La Fontaine regéit, nonpareille betűkkel, acélmetszetű pikáns képecskékkel.
Ez utóbbi divatért neheztelt is a király. Francia dámáknak jó az ilyen lecture; de a németeknek veszedelmes.
A király fedezett fel egy fiatal német költőt, kinek írói neve Raymund. Becsületes verseket írt, s különösen az eposzra vetette magát. Mire a király befejezte a nagy hadjáratát, Raymund is befejezte a maga Aeneisát, melyben a második sziléziai hadjáratot s annak minden hősét megörökíté (csak saját magát nem örökítette meg a költő).
A király bemutatta a fiatal írót Amália hercegnőnek, és felkérte őt, hogy olvassa fel az illusztris társaság előtt a hőskölteményét. Természetesen és a történethez híven a király alakja volt legfényesebben kiemelve a költeményben; de utána mindjárt a házigazda, A. Z. herceg következett, akinek a szoóri ütközet diadalából az oroszlánrész jutott. Hány golyó lyukasztotta át a köpönyegét, hány lovat lőttek ki alóla? Az mind strófákba volt szedve, s a rímek egészen korrektek voltak: ,,Kugellöcher = Amors Köcher". (Gyöngéd célzás a szép hercegnőre.) ,,Tote Hengste = keine Ängste". A társaság tapsai jutalmazták a költőt e lendületteljes részletért. Csak a hercegnő nem nyilvánítá tetszését semmiféle külsőséggel. Lehet, hogy szerény volt. A saját férje diadalainak tapsolni nem volna etikettszerű.
A költő azonban megadva az elismerés babérkoszorúit a vezérhősöknek, kiterjeszkedett az epizódok lovagjaira is. Ilyenformán Trenk Frigyesre is rákerült a sor. Achilles volt.
Itt már figyelmesen kezdett hallgatni Amália hercegnő, s a legyezőjével intett az udvarhölgyeinek, hogy ne fecsegjenek.
Achilles halálmegvetéssel rohan az ellenség közé; kardja halált oszt jobbra-balra, míg egyszer átfúrja a kezét a ,,mörderische Kugel". De ő azért szilárdul megmarad ,,im Steigbügel". Ámbár ez a rím nem volt éppen egészen tökéletes; azért mégis olyan hatása volt annak a hercegnőre, hogy szép szemei egyszerre megteltek könnyel: kénytelen volt a ridiküljéhez folyamodni, a csipkezsebkendőt elővenni, s a szemeiből a könnyet felitatni.
Hiszen természetes dolog! A könnyet fel kell szárítani. Mert ha végig talál csordulni az arcon, nagy hibát fog okoznia koloritban. Valószínűleg mindenki észrevette ezt. Talán a férjet kivéve. Ezeknek az áldott természet azt a kiváltságot adta, hogy ne vegyenek észre semmit.
A király bosszankodott. Azok a bizonyos összesúgások, azok az érthető arckifejezések még jobban felingerelték.
Alig várhatta, hogy a poéta felolvasásának vége legyen.
A főudvarmesterének meghagyta, hogy vezessék a Tyrtaeust a büfébe, adjanak neki enni és inni, fizessenek neki huszonöt aranyat, aztán dugják egy hordszékbe, s cipeljék haza.
A menüett alatt aztán odament a király a hercegnőhöz, s leült mellé. A többiek a tánccal - vagy egyébbel - voltak elfoglalva.
- Maga nagyon elérzékenyült ezeken a klapanciákon, különösen ott, ahol bizonyos Trenk Friciről szólt a vers.
- Úgy tudom, hogy az felségednek is különös kedvence.
- Persze, hogy az. Nem is tudnék nélküle megélni. Ő egyike a legtüzesebb vitézeimnek. Magának a férje elég nagy vitéz; de ő nyomába sem hághat Fricinek. A jámbor herceg csak a szoóri ütegeket foglalta el; de a druszám erős várakat tud bevenni. Az ő diadalai túltesznek az én győzelmeimen.
A hercegnő mosolygott.
A király heroikus kúrára vállalkozott. Egy erős szóval ki akarta gyógyítani a hercegnőt végzetes szenvedélyéből. Ennek a szónak mérgezett tőrként kellett Amália szívébe hatolni.
- Maguk bizalmas lábon állnak egymással, jól tudom. Kérdezze meg csak egyszer Achilles úrtól, egy olyan idilli percben, mit tud arról a szép aranyhajú tündérről, a beneschaui kastélyban; aztán meg a bűbájos markotányosnéról a szoóraui táborban? Csodadiadalról fog magának mesélhetni a fiatal Lancelot.
A hercegnő még mindig mosolygott.
- Felséges uram, én igen jó kútforrásból vagyok értesülve a beneschaui tündér és a szoóraui markotányosné balladájáról. Ha még fölséged nem ismerné, szívesen szolgálhatok vele.
Azzal kinyitva a ridiküljét, elővett belőle egy parányi könyvecskét, apró betűkkel nyomtatva, s odanyújtá a királynak.
Az volt a Bécsben megjelent pamflet, melyben Trenk Ferencnek a botránypere volt megénekelve.
És Frigyes király olvashatá a pamfletból azt a gyönyörűséges történetet az ő szerelmes légyottjáról a beneschaui delnővel, melynek mámora alatt meg hagyta magát Trenk Ferenc által lepetni, s aztán nagy pénzen váltotta meg a szabadon bocsátását.
A részleteken csak annyit változtatott a bölcs bécsi cenzúra, hogy Sch...in grófnéból Sch...in leányát travesztált. Az osztrák tábornok özvegyét átváltoztatta egy porosz tábornok leányára.
A király nagy önmérséklettel bírt. Nem mutatott az arcán semmi indulatkifejezést. Zsebébe dugta a pamfletet.
- Nincs rá szüksége? Könyv nélkül tudja már? - szólt oda a hercegnőnek, s azzal fölkelt mellőle, keresztülsétált a minétet táncolók hadoszlopán, egyenesen Jasinszkyhoz, aki a táncterem oszlopközei közt felállított kártyaasztalnál játszott. Vállára ütött.
- Kelj fel. Beszédem van veled.
- Fölség. Vesztésben vagyok.
A király odadobta eléje az erszényét.
- ltt van. Fizesd ki. Aztán jöjj utánam a könyvtáramba.
- Akkor előbb a bundámért kell mennem.
A könyvtár fűtetlen helyiség volt.
A király türelmetlenül várta Jasinszkyt a könyvtárban.
- No, végre, hogy jössz! Azt hittem, hogy megszöktél. Olvastad ezt a pamfletet?
Jasinszky zavarba jött. Tagadni akart; de a király éles tekintete leolvasta arcáról a gonosz öntudatot.
- Olvastad! Mindenki olvasta már az udvarnál. Bizonyosan a királyné is. Én vagyok az utolsó, aki megtudom.
- Hiszen bolondság az egész, fölség! Tiszta mese.
- Dehogy bolondság! Mikor egy legfelsőbb törvényszék üti rá a ,,coram me" bélyegét. S most az egész világban azt muzsikálják énekszó mellett, hogy Frigyes király gyáván el hagyta fogni magát a szeretője ölelése között, s arannyal váltotta ki magát egy árulótól.
A király haraggal vágta az asztalhoz azt a pamfletet. Aztán keserű humorral fakadt ki.
- S aztán legalább hazudnának igazat! Mondanák, hogy a Calypso bájaival dicsekedő ördöngös szépasszony csábított el! De kiigazítják Sch...in grófné quidamot az én Sch...in tábornokom leányává. Egy jámbor aggszűz, aki olyan sovány, mint egy mantis religiosa, s a tábori lazarétum ápolónőinek a főnöknője, aki csakugyan velünk járt ebben a minőségben. S most semmi tenger le nem mossa rólam, hogy a vén Emerencia a titkos szeretőm.
Jasinszky meg akarta nyugtatnia királyt.
- Hiszen mindenki kitalálja a tévedést a személyben.
Ez hozta aztán csak igazán haragba a királyt.
- De a mennykő csapkodjon azoknak az eszébe, akik ezt a tévedést kitalálják. Nekem: semmi közöm sem volt ahhoz a némberhez. Hiszen Trenk Frigyesnek a szeretője! Őtet hagytam ott vele a sátoromban, hogy őrizze; nehogy elárulja a haditervünket az ellenségnek. S most az a hóbortos fickó az én nyakamba varrja a saját avantürjét.
- Ez a bécsieknek a ránkönje, akik azzal akarnak maguknak revánst szerezni a kapott vereségért, hogy felségedet elrágalmazzák.
- Mit törődöm én a bécsi janhágellel! Azok hadd bizonyítsák he, hogy köpködni jobban tudnak, mint lőni. S ha ezzel annak az átkozott magyar Trenknek nyakát szegik, hát még azt is mondom nektek, hogy ,,gut gebrüllt, Löwe!"
A két kezével ugyan egészen más állatot jelzett a király.
- Nekem ezzel a másik Trenkkel van leszámolásom. Ez a szeladon énrám a saját családomban szégyent halmoz. Már a titoktartást sem veszi figyelembe. Úgy hívja a hercegnőt, hogy ,,az én napom"! És amellett tart magának egy ,,holdat" is. Ha azt a hercegnő megtudná, bezárná előtte az ajtaját. Nem tudhatja meg! Au contraire! Ez a legény énrám ruházza át a kettős hűtlenség bűnét. S most ezzel a pamflettel privilégiumot hoz a kedvesének. Hiszen ha a királynak szabad magát nyílt házasságtörésen rajtakapatni, mért nem követné a példáját az egész ország, az udvar, fel az uralkodó családig?
A király Jasinszky előtt nem tudta - nem is akarta - eltitkolni rendkívüli felindulását.
- Egész Európa kacag rajtam! Képzelem, hogy Párizsban hány sanzonettet csináltak rólam! Nem merek Voltaire-rel találkozni. Félek Trenket meglátni, hogy megölöm! Ez a bolond engem kikerget az emberi társaságból! Ezt a bolondot nekem ártalmatlanná kell tennem.
- Én tudnám a módját, fölség.
- Hogyan?
- Eltenni a fiút zár és lakat alá úgy egy esztendőre, amíg lehűl. A börtön igen jó ispotály a szerelem betegeire nézve.
- Jól van. Gondolj ki valamit. Én nem tudom, miért lehetne egy évre bezáratni. A gézengúz különben derék katona, nemes jellemű, hűséges: semmi bűnét nem tudom. Csak ilyen átkozott bolond ne volna.
- Én tudnék valamit, fölség.
- No, hát hajtsd végre. Rád bízom egészen.









Jókai Mór: A két Trenk


NEGYEDIK FEJEZET  A nagybátya levele
Az tehát már elhatározott dolog volt, hogy Trenk Frigyesnek egy esztendeig börtönbe kell jutni. - Csak az okot kellett még hozzá megtalálni.
Ok ugyan volt erre kettő is: az egyik Amália, a másik Miranda. Csakhogy az Amáliákért és a Mirandákért európai törvényszék nem ítél el senkit. Nem vagyunk Törökországban. A szultán, a sah nyakaztathat és zsinóroztathat az ilyenfajta gonosztettekért, de egy európai (egy német) uralkodónak valami más ürügyet kell kitalálni haragja tárgyának megbüntetésére.
Emlékezünk rá, hogy Trenk Frigyes egyszer levelet kapott az anyjátől, melyben hivatkozás volt Trenk Ferenc mellékelt levelére. Ebben a nagybátya unokaöccsét jelöli ki magyarországi birtokainak örököséül. Ez eddig való.
Hogy mért határozta ezt el Trenk Ferenc? Annak is megtudjuk majd később az okát. Démoni malícia volt ez tőle, nem rokoni szeretet. Trenk Frigyes ezt a levelet megmutatá Jasinszkynak. Ennek a biztatására szánta rá magát, hogy válaszoljon a nagybátyjának. A válasz értelme az volt, hogy Trenk Frigyes köszönettel utasítja vissza a magyarországi örökséget, mint amelyért hazáját mással fölcserélni nem kívánja: ha ellenben egypár jó magyar lovat küld neki a bátya, hát azt köszönettel fogja venni.
Ezt a levelét Jasinszkvra bízta, hogy küldje el Trenk Ferencnek. Ebben a két Trenk ügyében annyira szándékosan van összekeverve az igaz a hamissal, a valószínű a hihetetlennel, hogy utoljára is rá kell jönnünk, hogy ami hihetetlen benne, az az igaz, s ami valószínű, az a hamis.
Trenk Ferenc felségárulási pörében Todbitter hivatkozott arra a levélre, melyet a pandúrvezér írt az unokaöccséhez, mikor az elfogott lovait visszaküld neki. Az a levél rövid volt, néhány sorból álló. Ez igaz.
Mikor a diadalmas ütközet után Frigyes király visszatért a táborhelyére, azt teljesen kirabolva találta. Trenk Frigyes sóhajtozott, hogy a két jó paripáját elvitték: erre a király a saját vezetéklovaiból ajándékozott neki egyet. Ez nagy kegy és kitüntetés volt. Estére már ott volt az elfogott lovásza a két paripájával s Trenk Ferenc levelével. - A királynak ez nem tetszett. Azt mondá Trenk Frigyesnek: ,,No, ha már visszakapta maga a lovait, akkor nincs szüksége az én lovamra." S visszavette tőle a királyi ajándékot.
Az a levél azonban, melyet a kiszabadult lovász átadott Trenk Frigyesnek, nem azt tartalmazta, amit Todbitter felhozott; hanem így szólt: ,,Kedves öcsém! A te Berlinből keltezett leveledből azt értettem meg, hogy szeretnél tőlem magyar lovakat kapni, hogy azokat betanítsd az én huszárjaim és pandúrjaim elleni harcba. A lefolyt háború alatt tapasztalást szereztem aziránt, hogy a burkus Trenk is derék katona. Íme visszaküldöm neked a saját lovaidat, melyeket az én embereim elhoztak, hogy ezzel jelét adjam nagyrabecsülésemnek. Ha azonban magyar paripára akarsz ülni, gyere ide a szomszédba a síkra, s vedd el tőlem az enyémet, ha tudod. - Ha azonban jobb szeretnél úgy jönni hozzám, mint bátyádhoz, akkor ölelő karokra fogsz nálam találni. Nagybátyád a legszívesebben kész fogadni az öccsét - akiben fiát, örökösét, barátját véli föltalálni."
Trenk Frigyes ezt a levelet, amint elolvasta, azonnal átadá elöljárójának, Jasinszkynak, aki azt magánál tartotta. Nevettek rajta.
Az is meglehet, hogy Trenk Ferenc írta ezt a levelet. Ez az ármány egészen beleillik a jellemébe. Ha ez valakivel látszólag jót tett, azt csak azért fundálta ki, hogy valami veszedelembe buktassa, s akkor aztán nagyot nevessen rajta. - De az is elhihető, hogy Jasinszky maga koholta ezt a levelet. - Homályos eseteknél azt kérdi a jogtudós: ,,Cui prodest?" (Kinek használ?) - Jasinszky négyszáz arannyal tartozott Trenk Frigyesnek, s ezt a becsületbeli adósságot ki kellett fizetnie Berlinbe érkezésekor. Neki használt ez az eset!
Trenk Frigyest még azon az éjszakán elfogták, s ötven huszár fedezete alatt elvitték fogságra Glatz várába: minden vizsgálat, törvényszék elé állítás és ítélet nélkül. Annyit megmondott neki Jasinszky, mikor elfogatta, hogy felségárulással és az ellenséggel való cimborázással vádoltatik: a vád alapja Trenk Ferenc levele.
És Trenk Frigyes elhitte ezt.
Napja is volt, holdja is volt; mégsem látott.
Az volt a bűne, hogy olyan nagyon szerették az asszonyok.
Jasinszky alacsonylelkű, rosszakaratú ember volt, titkos kéme és besúgója a királynak. Később nagyot bukott, elcsapták gyalázattal.









Jókai Mór: A két Trenk


ÖTÖDIK FEJEZET  A börtönben
Hát hiszen az elején nem lehet ezt a dolgot olyan tragikusan venni, mint ahogy Trenk Frigyes maga hangoztatja az emlékirataiban.
Nem volt ez ,,justiz-mord".
A király rajtakapta egy gárdistáját, hogy az nagyon is a tilalmasban vadászik, mégpedig az ő vadaskertjében, sokféle bolondságot követ el az ő rovására, s emiatt egy kis javítóintézetbe küldé, egy kis porkolábfogságra.
Hiszen tudjuk, mi az a porkolábfogság. Csupa merő tréfa.
A fiatalember nincs zár alá téve: az ordinánctiszttel egy szobában aluszik, azzal együtt ebédel, vacsorál, sétál, ostáblázik. Hozat magának a charcutier-től mindent, ami jó és drága, olvashat, verseket írhat, kenyérbélből szobrocskákat készíthet, s a várkertben szegfüveket nevelhet. Ami pedig az egyébfajta nélkülözéseket illeti: még most csak huszonegy esztendős az ember; annak még nem is kellene ezen jártatni az eszét. Huszonegy esztendős korában az ember az anyján kívül más nőnek meg nem csókolja a kezét. Ez a kis vesztegzár bizony nem ártott volna meg Trenk Frigyesnek.
A királynak, elképzelhető, milyen keserves jelenetei voltak Amália hercegnővel a kedvelt cicisbeo elcsukatása miatt! Amennyire lehetett, szemet is hunyt Frigyes király a hercegnő további magaviselete fölött. Levelezhetett titokban Trenk Frigyessel. Az nem árt meg. Mindennap írhattak egymásnak, versben és prózában, forró érzelmeikről. Azt is megtehette a hercegnő, hogy elfogott kegyencének ezer aranyat küldjön, fogsága kényelmesebbé tételére. S ezer arany akkoriban roppant pénzösszeg volt. Kivált Glatz várában. Kivált egy államfogoly kezében. A rendes havi díja egy államfogolynak az egész élelmezésre négy tallér volt.
Ezzel az ezer arannyal Trenk Frigyes herceggé lett téve a glatzi garnizonban.
Ennek a várőrsége maga is olyan ezredből állt, amelynek a király a csatatéren semmi hasznát nem tudta venni. A tisztek is mind afféle kimustrált vagy kegyvesztett alakok, akik büntetésből lettek e várba bedugva: adósságokkal terhelt korhelyek, tűzpróbát ki nem álló poltronok, összeférhetetlen veszekedők, értelmetlen stokkfisek. - Ebben a szép gyűjteményben a gazdag, splendid, szellemes gárdista valóságos lumenként jelent meg.
A jogcíme is arra való volt, hogy respektálják.
Öccse a félelmes magyar Trenknek! Akit azért zártak ide, hogy bátyjával, a pandúrvezérrel össze ne cimboráskodhasson. Ez a derék legény!
Mikor Amália hercegnő azt az ezer aranyat Frigyes úrfi kezébe juttatá, mindazok, akiknek erről tudomásuk lett, azt suttogták, hogy ez a ,,magyar pandúrkasszából érkezett"! - S annál nagyobb volt a respektus iránta.
Nem is titkolták a tisztek Trenk Frigyes előtt az érzelmeiket. Mindannyian haragudtak az uralkodóra.
Ez a hely rossz javítóintézet volt a király kegyencére nézve.
Itt mindenkitől csak panaszkodást hallott Frigyes királyra. Nem látták benne a nagy embert, csak a nagy zsarnokot. Hadjáratai vérengző testvérharcok voltak: németek küzdelme németek ellen. Szövetsége a francia királlyal istentelenség, nemzetárulás! Diadalai csupa véletlenek. Ő maga nem is tudott róla, mikor a gránátosai győztek. Ő futott a magyar huszárok elől. A vén Dessauer érdeme a győzelem. Aztán az a sok pikáns adoma a magánéletéből! Milyen kicsapongás! Milyen feslett erkölcs! Hány szeretője volt, s azokból mi lett?
Ezek a glatzi tisztek öt hónapi fogság alatt úgy felforgatták Trenk Frigyesnek eddigi érzelmeit, hogy az nem gondolt már egyébre, mint a megszökésre.
A megszökés egyértelmű volt a hazaárulással. Mert valahová kell a szökevénynek menekülni, s az a hely nem lehet más, mint Bécs vagy Magyarország. Ellenség földje. S akkor az ellenség szolgálatába kell állni.
Ha ilyen fordulatra pusztán bosszú meg a kényelmetlenség érzete bírta rá Trenk Frigyest, azt mondhatnók, az ilyen ember nem érdemes arra, hogy költő tolla foglalkozzék vele. Annyival inkább, mert azáltal, hogy megszökik, a napjához is hűtlen lesz: az nem követheti őt menekülése helyére. - Ott csak a holdjára fog rátalálni.
No, hát éppen azt akarta megtalálni!
S ez az indok költői fényt vet Trenk Frigyes alakjára.
Amália hercegnő leveleiből megtudá, hogy mi történt Trenk Ferenccel Bécsben. Magát a bécsi pamfletet is becsempészték a börtönébe. S ekkor támadt a lelkében az a gondolat, mely törvénytelen ágyból született ugyan, de azért nemes származású: hogy kitörjön ebből a fogságból elfusson Bécsbe: meghazudtolja a nagybátyja ellen támasztott vádakat; lerántsa az álarcot a hamis tanú képéről; ő, a leghitelesebb szemtanú, ki egyedül bizonyíthatja be, hogy Miranda egy percig sem volt a királlyal egyedül a sátorában soha a királynak szeretője nem volt; s őt Trenk Ferenc együtt nem találhatta Frigyes királlyal. Egy egész cselszövényt széttépni biztos vasmarokkal! Ez volt a vezéreszméje. S lám, még Frigyes királynak is jó szolgálatot vélt ezzel tenni.
Ilyen nemes alapeszmét találva szökési tervéhez, most már csak annak a kiviteléről gondolkozott.
Igen könnyű volt az elillanás. Maguk a tisztek, akikre az őrizete bízva volt, vállalkoztak rá, hogy vele együtt szöknek a várból. Pénzen mindent meg lehetett vásárolni: őröket, polgárokat, a lovak is készen voltak tartva. Mégis rajtavesztett. És nem a bűne buktatta meg, hanem az erénye. - A glatzi börtönökben volt egy várfogságra ítélt tiszt, akivel Trenk Frigyes ottléte alatt sok jót tett; ezt is beavatta a titkába, s irgalomból magával akarta vinni. - Ez aztán elárulta a várparancsnoknak a szökési szándékot. - Az áruló kegyelmet kapott, szabaddá lett, s a rangját is visszakapta. Trenk Frigyest pedig a szökési szándék miatt most már igazi börtönbe zárták a ,,lármatorony" legmagasabb cellájába, ajtaján kettős lakat, ablakán vasrács.
Most már rászolgált a börtönre.
Nyugtalan vére újabb kísérletre ösztönözte. Megvesztegeté a szolgálattevő tisztet, s az szerzett a számára ráspolyt, mellyel keresztülfűrészelte a rács vasrúdjait, s akkor a bőröndjét szíjakra hasogatva, s az ágy lepedőjét kötélnek fonva, egy zivataros éjen leereszkedék a tizenöt öl magas toronyból. Akkor azonban beleesett egy kloakába, s abból nem tudott megszabadulni. Ott elfogták, s ilyen nyomorult állapotban vitték a várparancsnok elé.
A várparancsnok neve Fouquet volt: vén, embergyűlölő. Valami emléke is volt a Trenk családtól. Fiatal hadnagy korában Frigyesnek az apjával párbajt vívott, s attól egy vágást kapott az arcára, mely az orrát is levágta. Attól fogva ezüst orrot viselt. Ennek az ezüstorrú embernek a körme közé került Trenk Frigyes.
Most még szigorúbb tömlöcbe záratott.
Itt azután mindennap megvizsgálták, hogy nem készül-e valami újabb kitörésre.
Egy napon a térparancsnok a hadsegéde és a felügyelő tiszt kíséretében jött a börtönébe, s miután minden zeget-zugot felkutatott, még ott maradt kegyetlen leckét tartani a gonosztevőnek, elkövetett gyalázatos vétkei miatt.
Már a meggyalázó szavak is lángolásba hozták az ifjú vérét. S mikor türelemről beszélt neki a parancsnok, azt kérdé dacosan:
- Hát mennyi időre vagyok elítélve a király által?
Ha abban a parancsnokban csak egy csepp emberi érzés lett volna, hát megmondta volna neki az igazat. - ,,Egy évre vagy elítélve, négy hét múlva kiszabadulsz s akkor mehetsz vissza Berlinbe."
Ezt a négy hetet majd csak el tudta volna tölteni türelemmel a fogoly. De ahelyett a parancsnok kegyetlen büszkén mondta:
- Egy hazaáruló büntetésének nincs határideje! Egyedül a király kegyelmétől várhat szabadulást.
Ez a szó lángoló dühbe hozta Trenk Frigyest; odaugrott a parancsnokhoz, kirántotta annak a kardját, tiszteket, porkolábot félretaszigált, kirohant az ajtón. Ott strázsált egy katona puskával, azt puskástul ledobta a lépcsőn, s azzal rohant le, karddal a kezében.
A tömlöc ajtaja előtt éppen akkor váltották fel az őrséget. A két csapat puskával a vállán egymással szemközt állt. Trenk Frigyes őrülten rohant közéjük, jobbra-balra vágott, akit maga előtt talált; négy embert megsebesített, azzal fölrohant a sánc mellvédjére, s kétölnyi magasból leugrott az árokba. Még egy másik sánc állt előtte, arra is fölkapaszkodott, s arról is leszökött.
A várőrség úgy meg volt lepetve e vakmerőség által, hogy senkinek sem jutott eszébe az üldözése. A puskák nem voltak megtöltve hogy utánalőhettek volna, a sáncon keresztül utánaugrani senkinek sem volt kedve, s amíg a várkapun keresztül kerülnek, azalatt a szökevény egérutat nyer. Tisztek és katonák néztek egymás szeme közé.
Trenk Frigyes szerencsésen megmenekült egész a külső sánckarópalánkig, mely a várat körülfogja. Ezen már könnyű lesz átugrani.
Itt azonban egyszerre útját állta egy őr, szuronyt szegezve. Trenk félrecsapta a kardjával a szuronyos fegyvert, s aztán adott egy vágást a katonának a képére, ami annak elég volt.
A megsebesített őr jajgatására a pallisade túlsó oldaláról előfutott a másik strázsa; azt már nem várta be a menekülő, hanem keresztülvetette magát a cölöpzeten. Szerencsétlenül járt: az egyik lába odaszorult két karó közé, s azt nem tudta kiszabadítani, itt aztán megragadták, szuronnyal a száját megsebesítették, puskaaggyal összeverték, s megkötözve visszavitték a várba: vért hányva, kificamodott lábbal.
Az ezüstorrú őrjöngött dühében e hallatlan merénylet fölött. Most már azonfölül, hogy bezáratta Trenk Frigyest, a börtönben éjjel-nappal két katonával őrizteté, akiket hatórai időközben felváltottak: azért, hogy Trenk el ne csábíthassa őket. - Trenk Frigyes aztán elcsábította valamennyit. Harminckét katonája volt már, akit rábeszélt, hogy vele együtt szökjenek el a várból. Mind poroszok voltak. Királyukkal elégedetlenek. Vezetőjük is akadt: Nikolai őrmester. - Szerencsétlenségükre egy osztrák szökevény is keveredett közéjük, s az elárulta az egész összeesküvést a kormányzónak. Az rögtön parancsot adott a kapitánynak, hogy fogassa el Nikolai őrmestert. Amint azonban a kapitány betoppant a patrollal a katonák szobájába, hogy Nikolait vasra veresse, az őrmester kardot rántott, odakiáltott a társainak: ,,Pajtások! Fegyverre! El vagyunk árulva!" S erre tizenkilenc katona puskát ragadott, a kapitányt leverte, kirohant az udvarra, aztán neki a várkapunak: azt hat legény őrizte, azokat is magukkal vitték, s azzal szuronyszegezve keresztültörtek a városon, a parasztok zárvonalán, s átfutottak Csehországba.
Trenk Frigyes azonban ottrekedt a börtönben, melynek vasajtaját a cimborák nem bírták feltörni.
Most azután már volt igazi bűne. Porosz katonák elcsábítása az ellenséghez átfutásra. A vallatásnál ugyan semmire sem felelt: megmondta egyenesen, hogy ő, kit ítélet nélkül tartanak fogva, minden eszközt fel fog használni a kiszabadulásra.
Frigyes király haragja ez utóbbi merénylet miatt az engesztelhetetlenségig fokozódott ellene.
Amália hercegnő ekkor írta hozzá utolsó levelét, mely Trenket minden reményétől megfosztá.
,,Veled együtt sírok: balsorsod gyógyíthatatlan. Ez az utolsó levelem hozzád. - Szabadítsd ki magadat, ahogy tudod. Én az maradok irántad, aki voltam, s ahol tehetem, használok. Isten veled, szerencsétlen barátom. Jobb sorsot érdemeltél."
Most azután az ezüstorrú azt a rendszabályt vette alkalmazásba, hogy közkatonák helyett mindig egy tisztnek kellett Trenk Frigyes börtönében őrködni. S a tisztek gyakran váltakoztak a helyőrségnél. A glatzi állomás büntetés volt rájuk nézve.
Egyszer egy Bach nevű hadnagyot relegáltak a várba, akit szintén a hibái hoztak oda. Nagy verekedő volt, párbajban mindenkit csúffá tett. Természetesen itt is megtartotta a szokását.
Alig nézett körül a várban, már talált ürügyet belekötni egy szintén akkor érkezett fiatal tisztbe, akinek Schell volt a neve. Vékonydongájú, cingár emberke volt, a góliát Bach könnyen elbánhatott vele.
Másnap éppen Bachra került a Trenk fölötti őrködés sora. Duhajkodók szokása szerint rögtön eldicsekedett a fogolynak legújabb hőstetteivel.
- Köszönd, hogy én fegyvertelen vagyok - mondá neki Trenk Frigyes -, mert tőlem ugyan megkapnád a leckét, amit még meg nem kaptál.
Erre a tiszt dühbe jött, kiszaladt, hozott magával két muskétás szablyát, aminőt a közkatonák viselnek.
- No, hát itt vannak a kardok. Hadd lássam, mit tudsz, te gyerek!
Trenk Frigyes hasztalan szabadkozott, Bach odanyomta a kezébe a kardot, s kényszeríté az összemérkőzésre. Kapott aztán Bach mindjárt az első összecsapásnál olyan vágást a karjára, hogy kiejtette a kardot a kezéből.
- No, fiú. Mesterem vagy. Mától fogva jó barátok vagyunk.
Azzal megölelte, megcsókolta a foglyot, s aztán ment a felcserhez a sebét beköttetni.
A várparancsnok majd a bőréből ugrott ki dühében, mikor ezt a kázust meghallotta. Még duellálnak is a tömlöcben!
Ekkor aztán eltiltotta a tiszteknek a Trenk Frigyes tömlöcébe való belépést. Egy olyan börtönbe záratta be, melynek az ajtaján egy rekesz volt: azon keresztül adta be a porkoláb a rabnak az ételét. A börtönkulcsot a várparancsnoknak kellett beszolgáltatni mindennap.
Hát akkor aztán a tisztek csináltattak egy tolvajkulcsot Trenk börtönajtajához, azzal jártak be hozzá, s egész nap ott pipáztak, kártyáztak vele.
Egy este azzal lépett be hozzá Bach:
- Héj, pajtás, szeretsz-e vadászni?
- Vadászni? Egerekre talán? Itt a börtönben.
- Nem! Szarvasokra. A glatzi erdőken. Én meghívást kaptam B. gróftól, a földesúrtól, hogy vegyek részt a hajtóvadászatán, még egy tiszttársammal együtt. Én azt gondoltam, hogy téged viszlek el magammal. Természetesen becsületszavadat lekötve, hogy ezt az alkalmat megszökésre nem használod, hanem a vadászat után velem együtt visszatérsz a várba. Holnapután visszatérünk.
- De hát a börtönöm hogy marad üresen? Megtudják, mikor ételt hoznak.
- Ne félj, nem marad üresen. Azalatt lefekszik az ágyadba a szegény kis Schell; az még most is maródi attól a vágástól, amit tőlem kapott: megteszi az azt a kedvünkért. Áldott jó fiú. Annak az egyenruhájában kijöhetsz velem a várból egész tisztességgel.
És a két tiszt barátsága mellett megtörténhetett az, hogy a szigorúan őrzött várfogoly harminchat óra hosszat vadászott szarvasokra a glatzi erdőben. Ott látta maga előtt a kis folyót, mely a porosz határt képezi Csehország felől. Csak egy ugrás kellett volna. - Hanem a jó pajtásnak adott becsületszó erősebb minden láncnál és závárnál. Harmadnap Trenk Frigyes megint ott ült a börtönében.
- Derék fiú vagy pajtás! - mondá neki Bach, mikor együtt visszakerültek az álkulcs segélyével a börtönbe. - Látom, hogy igazi nemesember vagy. Kár volna neked itt a tömlöcben elrohadni. Én nem maradnék itten, ha neked volnék.
- Mennék én, de már háromszor rajtavesztettem.
- Mert nagyon poétásan fogtál hozzá. Sötét éjjel, zivatarban, keresztülfűrészelt vasrácson át, összebogozott ágylepedőn, toronyablakból leereszkedni; karddal a kézben keresztülvágni az őrcsapatokat, bástyáról leugrani: ezek mind regénybe való históriák. Láttad most, hogy milyen egyszerű dolog a glatzi várból megmenekülni. Korán reggel, fényes nappal iderendeled a szekeret a várkapu elé; másodmagaddal, az ordinánctiszt társaságában, muskatéros tiszti egyenruhában kisétálsz; az őrök prezentéroznak előtted: azzal mind a ketten felültök a csézába, s ,,köd előttem, köd utánam!", mire az ezüstorrú megszagolja, hogy elillantál, rég túl vagy a porosz határon.
- Hát mért nem teszed te ezt meg velem?
- Azért, pajtás, mert énnekem még van valami dolgom a porosz hadseregnél. Lesz háború megint, akkor rám szorulnak. A bátorságomat meg tudják becsülni. Előttem fényes karrier áll még, s azt a te szép szemeidért el nem rontom. De hát nézd ezt a becsületes Schell fiút. Ennek semmi kilátása sincs se békében, se háborúban a burkusok közt: azért, mert fázik a tűztől. Az osztrákok ellenben megbecsülnék, mert teoretikus ismerete bőven van, hat nyelven beszél és ír. Fouquet azért nem állhatja ki: gyűlöli a tudós tiszteket. Elszökik az veled, mihelyt rákerül a sor az inspekcióban.
A kis Schell ezalatt visszacserélte a ruháit Trenk Frigyessel.
Nem kellett neki nagy biztatás. Az első szóra felajánlotta, hogy ő kész együtt elszökni a várból Trenk Frigyessel.









Jókai Mór: A két Trenk


HATODIK FEJEZET  A menekült
Ismét el lett Trenk Frigyes árulva, és újból egy fogolytársa által. Csúf jellemeket tenyészt az a börtönpenész! Egy Damnitz nevű kapitány, ki lopás, dezertálás, spionálás miatt akasztófára lett ítélve, s élethosszig való fogságra megkegyelmezve, a Trenk Frigyes zárkájával átelleni börtönbe volt bezárva. A kulcslyukon keresztül kileste hogy Schell hadnagy a porkoláb nélkül, tehát tolvajkulccsal Trenk börtönébe settenkedik, s ott óra hosszat elmarad. - Ezt besúgta a vizitáló hadsegédnek.
A várparancsnok ebédjén jelentést tett efelől a hadsegéd: mire az ezüstorrú parancsot adott neki, hogy rögtön ebéd után fogassa el Schell hadnagyot. Ezt egy másik hadnagy, Schröder fülheggyel meghallá, s kiosonva a szobából, sietett Schellt a vártán felkeresni, s megsúgta neki, hogy egy óra múlva elfogják.
Schell azt gondolva, hogy az egész szökési terv lett elárulva, sietett Trenk Frigyes börtönébe. Egy altiszti kardot hozott a számára, a köpenyébe rejtve.
- Bajtárs, el vagyunk árulva. Siess! Élve ne adjuk meg magunkat. Egy perc sincs veszteni való.
Trenk Frigyesnek csak annyi ideje volt, hogy a csizmáit felránthatta; de már a padló alá rejtett aranyait nem vehette magához.
A börtönajtónál őrt álló katonának azt mondá Schell, hogy az árestánst a saját szobájába viszi. Onnan azonban egy mellékajtón a folyosóra lehetett jutni: annak az ajtaján szerencsésen kimenekültek a várudvarra. Schellnek az a terve volt, hogy a fegyvertár mellett elkerülnek a várkapuhoz: ott a Schröder által készen tartott lovakra felkapnak s tovanyargalnak.
De éppen akkor, amint a fegyvertár szögletéhez értek, szemközt találkoznak a hadsegéddel és Quaadt őrnaggyal.
Schell megrettent, s minden tétovázás nélkül felkapott egy mellvédre, s leugrott a meredek bástyáról. Trenk Frigyes utána. Neki nem történt semmi baja; hanem a bajtársának kificamodott a lába bokában: az nem bírt felállni.
- Szúrj keresztül, bajtárs, hogy élve ne fogjanak el! Te fuss egyedül tovább.
- Dehogy szúrlak, dehogy futok nálad nélkül!
Azzal Trenk a foga közé kapva a bajtársa bőrövét, mint ahogy a tigris cipeli a szájában a prédáját, a sánccölöpzethez futott vele, s átmászott a palánkon. Ott azután a nyakába vette a sánta cimborát, s futott vele a világba.
Egy pártfogója akadt, a sűrű köd.
A várban nagy lárma támadt; a várfokon felállított ágyúkból eldördült a három vészlövés, ami azt jelzi, hogy elszökött valaki a várból. Egy jó futamodás után megállt Trenk, és letette a barátját a földre.
Megpróbálta a kimarjult lábát helyreigazítani, de nem boldogult vele. Amíg ezzel bajlódott, sűrű lódobogást hallott közelíteni.
A köd fátyolán keresztül egy szakasz huszár árnyképe bontakozott elő. A két szökevény lehasalt a földre.
De a huszárkapitány, ki messze elöl nyargalt a csapatja előtt, már észrevette őket. Egyenesen feléjük ügetett. Azt hitték, veszve vannak. Már az arcát is felismerték. Zerbst kapitány volt.
Mikor odaért a közelükbe, meg sem lassítva a lova kocogását, odaszólt Trenknek franciául:
- Pajtás! Balra tartsatok. Arra a cseh határ!
Azzal továbbvágtatott, s vezette a huszárjait - jobbra.
Idáig meg voltak mentve.
De most már körös-körül hallották a kiabálást: ,,fegyverre! szökevények!" A városban, a falvakban félreverték a harangokat. Jó regula van itt! Amint a három ágyúlövés eldördül, a parasztok kaszára, vasvillára kapnak, s elállják az utakat.
Merre most?
Schell a ködön keresztül megpillantá a sorba ültetett fűzfákat.
- Ott folyik a Neisse.
Trenk vállára kapta a barátját ismét, s arrafelé sietett vele. - Csakugyan a Neisse partján voltak. A folyó néhol három öl mély. Akkor éppen zajlott. Karácsony estéje volt.
És Trenk Frigyes keresztülúszott a jégzajló folyón, a pajtását is magával vontatva, ki fél kézzel a varkocsába kapaszkodott. A kivont kard a foga között mind a kettőnek. Rettenetes erő a szabadságvágy!
Itt azután nem üldözhette őket senki. Olyan hűséges paraszt nincsen, aki utánaússzon a szökevényeknek.
Amint kikapaszkodtak a partra, folytatták a futást. Minden öltöny jéggé fagyott a testükön.
Trenk Frigyes a hátára vette Schellt, s ő a futástól, a tehercipeléstől nagyhamar fölmelegedett, még meg is izzadt; de társa, ki csak szenvedő részt vett a mozgásban, embertelen kínt szenvedett a jeges öltözetben.
- Bajtárs, dobj le, hagyj vesznem. Én megfagyok.
- Dehogy hagylak el, ott van egy erdő. Csak odáig várj!
A sűrű ködből kezdett valami pagony kisötétleni.
Amint azt elérték, Trenk Frigyes letette a hátáról a bajtársát, s beleásta a hóba, azután a kardjával kivágott egy fiatal bükkfát, abból husángot faragott, azt odavitte Schellnek.
- Fogd ezt. Most már járhatsz a magad lábán, akkor fölmelegszel. A dorong segélyével aztán fél lábon ugrálva, lépést tarthatott Schell a barátjával. Ebbe ő is fölmelegedett aztán.
Az erdőben megtalálták az utat, mely fölfelé vezetett. De azt az utat már telehordta a szél hóval, néhol övig süppedtek bele, Trenknek úgy kellett kihúzgálni a fúvatból a sánta cimborát.
Karácsony estén korán alkonyodik, négy óra telt már bele, hogy a várból elmenekültek, s a hegymagaslatra fölérve, leültek megpihenni. - Sötét is volt, köd is volt. Azt sem tudták, merre járnak.
Egyszer aztán azt is megtudták.
Óraütést hallottak. - A glatzi toronyóra ütötte az ötöt.
- Hiszen mi még mindig Glatz alatt vagyunk! - kiáltá kétségbeesetten Schell. Az egész futásuk alatt egy félkört jártak be menekülésük helye körül.
Pedig a glatzi grófság mint egy félsziget (akár a Krím a Fekete-tengerbe) mélyed be Csehországba. Egyenes irányban négyórai futással el kellett volna érniük az osztrák határt. A köd gonosz tréfát űzött a menekültekkel. Az is a zsarnokok és porkolábok szolgája!
És akkor elővette őket az éhség. Az ebéd idején futottak el, a gyomruk üres volt. Az erős testmozgás még fokozta az éhség kínjait.
- El kell itt vesznünk - rebegé Schell végignyújtózva a havon. Ekkor azonban feljött a hold. Ez az üldözöttek napja. S a hold feljöttével lehullott a köd is, egyszerre zúzmarává alakult, az egész táj világossá lett. - Egyszerre tájékozhatták magukat. - Az az erdő, melybe belebódorodtak, a Habelschwerdt havasig terjed. Ott nincs emberlakta hely. Lenn, két folyam összetorkolásánál emelkedik a glatzi vár, sziklába vágott teraszaival, ódon bástyatornyaival, mellette a város öt tornyával (a mostani glatzi vár még akkor nem volt meg a Neisse bal partján, csak a régi). Közelebb lehetett látni egy nagy falut, melyben minden ház ablaka ki volt világítva. - Azt hivék, hogy ez a kivilágítás a menekülők feltartóztatása végett van rendezve. Nem jutott eszükbe, hogy hiszen ma karácsony estéje van: a Jézuskát várják minden háznál.
- Itt mi reggelig megfagyunk és éhen veszünk - mondá Trenk Frigyes. - Nézd, amott van a falun kívül egy magányos majorlak, ott kapunk valamit.
- De hisz akkor újra át kellene mennünk a Neissén! Én nem úszom át még egyszer a vizet, inkább meghalok.
- No, csak te táncolj utánam; ott látok egy csónakot.
Csakugyan találtak egy láncra kötött halászladikot a parton, arról leütötték a lakatot, s áteveztek ismét a túlsó partra.
De már most mit csináljanak?
Ilyen másfél katona a parasztoknak nem fog rettegést okozni. Kalapja egyiknek sem volt, azt elvesztették a sáncról leugrásnál. Trenknek vörös gárdistadolmánya elárulá, hogy nem a várőrséghez tartozik. Ellenben Schellnek megvolt a tiszti pantallérja, s a felügyelő tisztet kitüntető aranyozott ezüst nyakörve.
Hát ilyen mesét fundáltak ki: - Trenk megvágta az ujját, s a vérével összemázolta a homlokát, mintha a fején volna megsebesítve. Akkor Schell összekötözte a kezeit, s a nyakába ülve, a majorlakig vitette magát. Ott majd azt fogja mondani a gazdának, hogy ő az a vitéz, aki a szökevény gárdistát utolérte, lóháton. De ez a dezentor agyonszúrta a lovát, s ő leestében kificamította a lábát. Mindamellett keményen megsebesíté a szökevényt, és megkötözte. Most azután kíséri vissza a várba. - Ezt el fogja hinni a paraszt. Ad nekik vacsorát, megszárítja a ruháikat, s aztán kölcsönöz nekik két lovat, amelyen visszatérhessenek a várba. Csak egyszer aztán a lovon ülhessenek, majd tudni fogják, hogy merre nincs a világ bedeszkázva.
Amíg a hegyről lebandukoltak, a folyamon átkeltek, s a majorlakig egymást elcipelték, meg is virradt szépen. A faluban reggeli misére harangoztak.
A majorlakhoz közel érve elkezdett Schell segítségért kiabálni; mire két béreslegény kiszaladt az udvarról. Trenk Frigyes agyonsebesültnek tetteté magát, s térdre bukdácsolt.
- Itt van a szökevény! Elfogtam! - kiabált Schell a parasztoknak. - Fogjátok meg! Hurcoljátok a házba. A lovamat leszúrta a gézengúz; de azért összevagdaltam. Gyorsan szaladjatok a faluba, hívjátok a bírót. Jöjjön szekérrel, hogy visszavihessem a várba a cudart, hogy előbb felakaszthassák, mint megdöglik.
A két béres becipelte a házba Trenk Frigyest, Schell utánuk bicebócázott. A szobában volt egy öreg anyóka meg egy szép leány.
- No, csak fussatok gyorsan a faluba! - monda Schell. - Hívjátok a parasztságot.
A két béres egymást taszigálva futott e jó hírrel a falu felé: a menekülők a két fehérszeméllyel egyedül maradtak. Az anyóka kilátta a szemeikből, hogy éhesek; eléjük tett kenyeret és aludttejet. Trenk úgy falt, mint ahogy ritkán szoktak a haldoklók.
A fiatal lányka pedig fehér vásznat hozott meg egy vizes törülközőt, hogy a szegény sebesültnek az arcát lemossa a vértől, s bekötözze a sebeit.
- Jaj! Ne törüld le a vért homlokomról! - súgá a leánynak az ifjú. De már akkor megmosdatta. Meglátta, hogy nincs annak a fején semmiféle seb. De azért csak bekötötte a homlokát a kendővel. S aztán sokatmondó válaszul egy csókot lopott az orcájára. S azzal kiment a szobából, az ajtóban intve Trenknek valamit.
Ekkor betoppant a szobába maga a gazda, pipával az agyarán.
Schell annak is elmondá a kicirkalmazott mesét az elfogott szökevényről. A gazda végighallgatta csendesen, a két karját összefonva. Mikor vége volt, azt mondá:
- Jól van, jól, uracskáim. Tudok én mindent. Itt volt az este a kurir, aki értesített. Ez a vörös kabátos a Trenk, az árestáns, ez az arany galléros meg a Schell, a hadnagy. Ti ketten együtt szöktetek el.
Erre a szóra Trenk Frigyes hirtelen szétszakítá a gyönge madzagot, amivel a keze össze volt kötve, s kezébe kapva a kardját, kifutott a szobából.
- Csak hadd szaladjon miattam - dörmögé a gazda, kiverve a pipájából a hamut. - Hát az úr miért nem szalad vele együtt?
- Mert a lábam ki van ficamodva.
- Hát hogy jött idáig?
- A barátom hozott a hátán.
- A hátán hozta? Nem dobta el, hogy maga könnyebben futhasson?
- De még a folyón is átúszott velem.
- Akkor annak nagyon becsületes embernek kell lenni.
Ezalatt Trenk az istállóba sietett. A ház szép leánya intett neki az ajtóból, hogy jöjjön utána.
Az istállóban állt két ló.
- Ezeken tovább futhatnak az urak.
- De nincs szerszám.
A leány azt is kerített valahonnan. Kantár volt, de nyereg nem. Így is jó lesz.
A falu felől már hangzott a lárma: a parasztok jöttek csapatostul a szökevényeket lefülelni. Jó szerencse volt, hogy karácsony ünnepén a közönség mind a templomba volt felgyülekezve, a hírmondóknak meg kellett várni, amíg a mise végződik.
Amint a lovak fel voltak kantározva, Trenk Frigyes ismét betért a szobába.
- Köszönjük a vendéglátást, gazduram! - mondá ölébe kapva bajtársát, s gyorsan kiiramodva vele; egyenesen feldobta a lóhátára. Maga pedig a másik lóra szökött fel.
- Hohó! A lovaim! - kiabált a gazda. - A lovaim nem adom oda!
A leány azonban a nyakába borult, úgy könyörgött, hogy engedje át a szegény menekülőknek a két lovát.
- Gazduram! Az én nevem Trenk Frigyes, itt a kezem: nemesi becsületszavamat adom, hogy visszaküldöm kegyelmednek a lovait.
A gazda elfogadta a nemesi parolát, s azzal a két lovas nekiindult. Azazhogy indult volna, de Trenk lova csökönyös volt: egy tappot sem akart a helyéből megmozdulni. Ekkor aztán a leány megfogta a ló kötőfékét, úgy vezette ki az udvarból. Mikor aztán a Schell paripája elkezdett ügetni, a másik ló is csak utánabaktatott. Mire a fegyveres parasztok megérkeztek a tanyához, már akkor a menekülők árkon-bokron túl jártak.
Délre megérkeztek a határhoz legközelebb eső csehországi városba, Braunauba. Trenk Frigyesnek első gondja volt a két lovat visszaküldeni a gazdának; a glatzi várkormányzónak pedig levelet írni, ami azt olyan dühbe hozta, hogy sorba vesszőztette a silbakokat, s azonnal útnak indított négy fogdmeget polgári ruhában, hogy a szökevényeket idegen földön is kísérjék, s ahol megkaphatják, útközben elfogják, és visszahozzák.
Braunauban már ismerős volt Trenk Frigyes. Az első porosz hadjáratban huzamosabb ideig volt e helyen, egy becsületes takácsmesternél szállva. Most ismét ezt kereste fel, bajtársával együtt. A derék polgár visszaemlékezett rá, hogy egykori vendége milyen derekasan megvédelmezte a háza táját a katonák zsarolásaitól. S hála fejében szívesen látta ismét. Hajh! Az első alkalommal, de más volt a berukkolás! Kilenc lóval és öt lovásszal. Most pedig kalap nélkül, egy arannyal a zsebében: a pajtásának volt negyven krajcárja.
Schellnek pedig ott kellett maradni, hogy a kimarjult lábát helyreállíttassa. Három hét telt bele, amíg a lábát ismét használni tudta. Pedig arra a lábra nagy szükség volt. Erős út állt előttük. Hogy mi lesz az útnak a végén? Azt még Trenk maga sem tudta. Bécsbe menjen-e? Vagy Oroszországba? Legjobban szeretett volna Kelet-Indiába menni. De ahhoz mind pénz kell. Tehát az első etappe a pénz megszerzése. Volt ugyan Braunauban is egy barátja, akinek néhanapján száz aranyat kölcsönzött; de az most arról nem akart semmit tudni. Hanem alamizsna fejében adott neki három aranyat, egy puskát meg két pár pisztolyt. Trenknek az volt a terve, hogy nagy kerülővel Lengyelországon át visszatér Poroszországba, s ott elrejtőzik a húgánál, aki egy Waldow nevű előkelő brandenburgi földesúrhoz ment nőül. Onnan szándékozott az anyjának írni, aki Litvániában volt másodszori házasságban. Tőle remélt annyi pénzt kaphatni, amennyivel mind a ketten tisztességesen továbbutazhassanak. Útlevelet szereztek maguknak, megfordított nevekkel: az egyiket hítták Knertnek, a másikat Leschnek.
Csikorgó januári idő volt, mikor útra keltek éhséggel és faggyal dacolva. A nyomorúság kényszeríté őket, hogy darabonként eladják az órájukat, mellcsatjukat, nyakörvüket; majd eladták a tiszti egyenruháikat, s vettek helyettük halott közkatonákról lemaradt komisz köpönyeget.
Az Ausztria és Lengyelország között fekvő határvárosban, Biliczben az ottani katonai parancsnok elfogatta őket mint csavargókat, s lovasoktól kísérve, gyalog visszakísérteté Teschenbe, az ottani főparancsnok ezredeshez. Az előtt Trenk fölfedezte az igazi nevét és menekülését. Az ezredes lovagias ember volt: ellátta az útleveleiket, s adott alájuk két lovat, amin egész a lengyel határig utazhatnak, s útiköltségül négy aranyat. Abból Schell szerencsésen elvesztett hármat a lyukas zsebén keresztül. Így aztán éhezve és fázva eljutottak Czestochowába, ahol a híres pálos kolostor áll. Ott beszálltak egy Lázár nevű kocsmároshoz. Már ekkor egy krajcár sem volt a zsebükben.
Az öreg csaplárt meghatotta Trenk Frigyes őszinte szava: hogy neki nincs pénze, nem kér egyebet, mint kenyeret és éjjelre szárnyékot. Odaültette őket a saját asztalához, s megosztotta velük a saját vacsoráját. Sörrel, pálinkával is megtraktálta, s aközben elbeszélték egymásnak az életük históriáját. Lázár is katona volt hajdan: kapitányságig vitte. Hogyan lett belőle kocsmáros?
Ezalatt új vendégek érkeztek a kocsmába: három úr egy inassal, akik kocsin jöttek.
Ezekkel az utazókkal már több ízben találkoztak Trenkék az úton: azok szóba is álltak velük. Különösnek látszott, hogy most újból összekerülnek. - Azok egy külön asztalnál ültek, s nagyon keveset s igen halkan beszéltek egymással.
A két kifáradt utasnak aztán egy jó meleg szobát nyitott fel Lázár uram, s ott pompás szénaágyra lefekteté őket; azok el is aludtak egy imádság idő alatt.
De még csak éppen az előálmukat aludták, amidőn benyitott hozzájuk a kocsmáros, s felkölté őket.
- Jaj, édes barátim, fussatok innen! Ez a négy vendég, aki nálam megszállt, a glatzi várparancsnok fogdmege; hárma úrnak adja ki magát, a negyedik inasnak. Azért vannak kiküldve, hogy titeket elfogjanak idegen országban, s a börtönbe visszahurcoljanak. Nekem már ötven aranyat ígértek, hogy engedjem meg nekik, hogy titeket az én házamnál kötözzenek meg; de én nem álltam rá; egy lengyel házánál ártatlan menekülőket elfogni nem szabad. Most aztán azért, hogy hallgassak, ne szóljak tinektek semmit a gonosz szándékról, hat aranyat nyomtak a markomba. De én bizony szólok, s ezt a hat aranyat odaadom tinektek útiköltségre. Fussatok az éj sötétje alatt, amerre utatok visz. Én a ti szerencsétlenségteket nem veszem lelkemre.
Erre a fölfedezésre Trenk Frigyes rettentő dühbe jött.
- Én fussak? Ezek előtt a gyezsepógyesek előtt? De rögtön rajtuk rontok, s levágom, lelövöm valamennyit!
S még megtette volna, amennyi esze volt; de a csaplár meg Schell a nyakába kapaszkodtak, lebeszélték, legyen esze, ne kössön ki egymaga négy emberrel.
- No, hát jól van! - mondta Trenk Frigyes. - De azért itt maradok, és nem futok el. A hat aranyat szépen köszönöm, majd ha lesz, visszafizetem. Ugyan, édes Lázár uram, menjen vissza azokhoz a pipogyákhoz, mondja nekik, hogy elfogadja tőlük a kínált ötven aranyat is: jöjjenek ide, és fogjanak el bennünket, ahogy kívánják.
A lengyel kocsmáros azonban csak lecsillapította valahogy, s arra Trenk Frigyes visszafeküdt a szénaágyra, s folytatta az alvást jó lelkiismerettel.
Szép világos reggel búcsút vevének a becsületes lengyel kocsmárostól; hat arannyal ellátva.
Alig haladtak egy órányira, amidőn az út közepén egy kocsit pillantának meg, mely látszólag elakadt a hóban.
Négy ember ült a kocsin, s azok hangosan kezdtek kiabálni a két menekülőre, hogy jöjjenek a megrekedt csézájukat kiszabadítani a hóból. Ráismertek a múlt éjszakai vendégtársakra.
Ahelyett, hogy odasiettek volna hozzájuk, hirtelen letértek az útról a mezőre.
Erre mind a négy utas leugrált a szekérről, pisztolyt rántott elő, s rohant a két szökevény felé, tele torokból kiabálva: ,,Megálljatok, gazemberek!" Trenkék futásnak eredtek, mire az üldözők pisztolyaikból kezdtek utánuk lövöldözni. Egy golyó Schellnek a nyakát cseszte, könnyű sebet ejtve rajta. Ekkor Trenk hirtelen visszafordult, s a puskájával egyet a fogdmegek közül szíven lőtt. A másik erre futni kezdett előtte, Trenk utánarohant, utolérte, s a kardjával levágta. Ekkor hátratekintve látta, hogy a másik két fogdmeg Schellt már elfogta, lefegyverzé, s hurcolja a szekér felé.
Örjöngve rohant feléjük, mire azok elereszték Schellt, s futottak a szekerükhöz, felkaptak az ülésbe, s tovavágtattak. Egy azok közül is elpusztult attól a karddöféstől, amit a viaskodás közben Schelltől kapott.
De Schell is meg volt sebesülve, a nyakán pisztolylövéstől, s a kezén egy kardcsapástól: sebei miatt sok vért vesztett. Ismét úgy kellett őt Trenk Frigyesnek a nyakába venni, jól-rosszul bekötözve a sebeit.
Tovább vándoroltak. Ismét elfogyott az utolsó garasuk is. Néhol porosz verbunkosokkal kerültek össze, akik a király gránátos ezredei számára toborzottak lengyel földön. Azoknak megtetszett az öles termetű Trenk Frigyes. Azért aztán mind a kettőt traktálták hatalmasan. Mesterség volt megint megszökni tőlük.
Másutt meg táncoló parasztok közé kerültek. Trenk Frigyes tudott hegedülni. Reggelig muzsikált a parasztoknak, amíg azok össze nem verekedtek, ősi szokás szerint, akkor aztán futott a pajtásával együtt tovább. Egy-egy napon nem volt más eledelük, mint egy nyúl vagy egy varjú, amit Trenk Frigyes lőtt, s éjszakára a trágyadombokba ásták be magukat, hogy meg ne fagyjanak.
Már az inget is eladták a tesükről.
A rendes úton nem volt szabad járniuk, nehogy a brandenburgi határon belül a porosz határőrökkel kerüljenek ismeretségbe.
Végre egy úttalan erdőn keresztültörtetve, szerencsésen elérkeztek utazásuk célpontjára: Trenk Frigyes nővérének a kastélyához, Hammer helységében.
Bezörgettek. Egy szobaleány jött kinyitni az ajtót, aki nagyon megijedt e rongyos marcona alakok láttára.
De Trenk Frigyes ráismert a leányra. A kis Marcsa volt az, aki az ő atyja házánál nőtt fel; onnan jött ide nővérével.
- Hát nem ismersz rám? - mondta Trenk Frigyes, s megnevezte magát. - Itthon a sógorom?
- Itthon; de beteg, fekszik.
- Hát a húgom?
- Azt mindjárt idehívom; tessék besétálni ide az előszobába.
A két rongyos csavargót beeresztették a pitvarba.
Nemsokára előjött Trenknek a nővére. Megrezzent, mikor a bátyját ilyen állapotban látta maga előtt.
- Hogy jössz ide?
- Megszöktem Glatz várból.
Erre a húga elfutott - és nem is tért vissza.
Jó idő vártatva visszajött hozzájuk - a kis Marcsa, sírt keservesen, midőn tudtára adá az úrfinak a méltóságos úr üzenetét, hogy azonnal takarodjék a kastélyból, különben elfogatja, s megkötözve kísérteti a katonai parancsnoksághoz.
Trenk ki volt taszítva a hideg éjszakába, társával együtt a testvére házából.
- Hát ne gyújtsam én a fejére a házat az ilyen testvérnek? - dörmögé bajtársa fülébe.
Az lecsillapította okos, emberies beszéddel.
A szegény cseléd pedig három aranyat nyomott a markába - megtakarított bérét.
Ebből két aranyat Trenk Frigyes annak a parasztasszonynak ajándékozott, aki őket az elátkozott kastélytól a litván határig kalauzolta. (Később fölkerestette azt a pórnőt, s élte fogytáig eltartotta.)
Most már egyenesen az anyját fölkeresni indult el Trenk Frigyes.
De az messze út volt és veszedelmes. Frigyes anyja Poroszországban lakott, Königsbergen túl kilenc mérföldnyire; csaknem a Keleti-tenger közelében. Brandenburgból indulva egész hosszában kellett meglépni a tartományt.
Egy nap három-négy mérföldet bírtak gyalogolni.
Az utolsó garasuk is elfogyott, a zsidó kocsmáros Rogosenben kikergette őket az utcára éjszaka. Az utcán őgyelegve egy parasztházban világosságot pillantottak meg. A konyhaajtó nyitva volt, s azon keresztül a frissen sült kenyér illata párolgott eléjük. Egy öreg anyóka éppen akkor szedte a kemencéből a cipókat.
Trenk Frigyesnek a fejébe tódult a vér. Már akkor két napig nem volt egy falat a szájában. Puskáját kezébe kapta, s egy percig megállt a küszöbben. Azután hirtelen visszafordult, s a mögötte álló Schellt is magával ragadta:
- El innen! Ide nem megyünk be!
- Mért futottunk most el? - kérdé tőle Schell, mikor az utcára értek.
- Ha bementünk volna, én megöltem volna azt az asszonyt - egy kenyérért!
Akkor aztán fölkerestek egy zsibárust, annak eladták a puskájukat egy aranyért. - Most már aztán varjút sem lőhettek többé pecsenyének. - De legalább jóllakhattak a puska árából.
Megint tovább bandukoltak hóban, sárban arrafelé, amerre a nap kel. Egy erdőben cigánybandára bukkantak. A romák lehettek négyszázan: férfi, asszony, leány, purdé; sátorokban, szekereken tanyáztak.
Ezek a maguk fajtájának nézték a két szökevényt, sátorukba fogadták, bográcsaikból megvendégelték. Hercegi dolguk volt addig, amíg a cigányokkal együtt járhattak. Egyszer aztán azoknak az útja vargabetűt csinált; akkor kénytelenek voltak a kedves atyafiaktól megválni; de még a búcsúvételnél is nagylelkű volt irántuk a vajda: megajándékozta őket egy tallérral meg szalonnával, kenyérrel, amennyit elbírtak.
Hej, magasztalja is Trenk Frigyes az életírásában a szegény ágrólszakadt, ágra szánt cigányokat; de bezzeg megfordítva dicséri a gazdag és tisztelendő jezsuitákat, akik a legközelebbi kalandjában szerepeltek.
A szalonna fogytával eljutottak Thorn városáig a Visztula mellett. Ott éppen országos vásár volt, mikor megjelentek. Szép kis bevonulás lehetett. Két rongyos, sáros fickó, övében pisztolyokkal, oldalán nagy pallossal: az egyiknek a nyaka és karja véres kötelékben.
Thorn vára és az egész Visztula bal parti ,,Kelet-Prusszia" még akkor a lengyel királyság tartománya volt: a jobb parti ,,Nyugat-Prusszia" már a porosz királyt uralta. A lengyel Prussziában lakott Trenknek az anyja.
A porosz fogdmegektől itt sem kellett félniük; de annál inkább a porosz verbunkosoktól, akik keresztül-kasul járták Kelet-Prussziát rekrutákat vadászva.
Egyszerre körülfogták az öles termetű atlétai alakot; de Trenk elutasította a szíves meghívásukat (melyet útközben többször igénybe vett, traktálva magát a toborzókkal, s aztán megszökve tőlük).
Emlékezett rá, hogy Thornban van egy hírhedett gazdag jezsuita kolostor; melynek asylum joga van. Ott minden üldözött gonosztevő menedéket talál, sőt bűnei alól feloldatást.
A két elzüllött alakot a kapus készséggel bebocsátá a mellékajtón; itt azonban le kellett rakniuk a fegyvereiket, s úgy bocsátották őket a páter rektor elé, aki igen kegyesen fogadta őket: azt hitte, hogy zsiványok.
Amint azonban Trenk Frigyes fölfedezé kivoltát, elmondá a rajta elkövetett méltatlanságokat, menekülése történetét, a jezsuita főnök arca fokonként átváltozott, elhidegült, fitymált, bosszús lett.
- Röviden! Röviden! - kiáltá közbe. - Más dolgom van.
Mikor pedig vége volt az előadásnak, azt mondá Trenknek:
- Kend nem gonosztevő, hanem politikai menekült. Nekünk a politikához semmi közünk. Menjen kend isten hírével. Itt nem adunk semmit.
Azzal megfordult, s becsapta Trenknek az orra előtt az ajtót. Trenk Frigyes dühösen rohant ki a kolostorból, szidva a jezsuitákat, akik a tolvajt kiszabadítják, de a becsületes menekültet kikergetik. Megint visszatért abba a kocsmába, ahol nem akarták őt a társával befogadni. - A porosz verbunkosok ott tanyáztak. Leült közéjük. Ivott a borukból, evett a pecsenyéjükból. Azok aztán körülfogták, hogy rábeszéljék, álljon be a király gránátosai közé. A verbunkos hadnagy ígért neki ötszáz tallért s káplárbotot, ha felcsap. Utoljára, hogy ez sem használt, azzal fenyegette, hogy ő bizonyosan tudja, miszerint egy haramia útonállóval van dolga, akit a fogdmegek keresnek: nincs más menekülése, mint felcsapni porosz katonának, akkor a lengyelek futni hagyják.
Ez a gyanúsítás annyira felháborítá Trenk Frigyest, hogy egy hatalmas pofont adott a verbunkos hadnagynak. Arra a többi porosz katonák mint kardra kaptak s megrohanták; de Trenk kirántva a pallosát, keresztültört valamennyin, s azzal ki az utcára.
Senki sem merte útját állni, csak a háta mögött kiabálta a vásáros sokadalom: ,,Tolvaj! Rabló! Fogjátok el a rablót!"
Hanem a szegény kis Schellt elnyomták és megkötözték.
Trenk Frigyes másodszor is odamenekült a jezsuita kolostorhoz.
Most már mindenki tárt karokkal fogadta.
Az a népordítás, mely tolvajt, rablót kiabált, fölemelte a menekülőt abba a méltóságba, mely a jezsuiták szabadalmát igénybe veszi.
Ha üldözött gonosztevő, akkor befogadják.
Most már adtak neki enni-inni; jó fekhelyet is készítettek a számára, s egészen elkényeztették. Mert már ő rabló! Ez a kvalitás többet ér, mint politikai menekülőnek lenni.
Azonban ez a dicsőség is csak másnap reggelig tartott; addig az elfogott Schellnél levő útlevelekből a polgármester meggyőződött, hogy az elfogott és annak a kolostorba menekült társa nem a keresett lókötők, hanem két porosz katonaszökevény; akkor aztán Schellt szabadon bocsáták, Trenk Frigyest pedig megint kilökték a jezsuita kolostorból.
Hisz ez egy gézengúz szélhámos, aki rablónak adja ki magát, azért, hogy a jezsuitáktól vacsorát kapjon ingyen.
Megint az utcán voltak!
A polgármester, az igazságtalan elfogatásért, fájdalomdíj fejében egy leveles tallért adott Schellnek.
Mit kellene ezen venni?
Hát aki az inget is eladta a testéről, annak könnyű erre megfelelni. De mégsem az ing a legszükségesebb: az még maradhat boldogabb időkre. Ami nélkülözhetetlen, az egy mappa. Thorn várától Königsbergig harminc erős mérföld. A Visztulán is át kell menni. A porosz határ pedig közel van. Ha tévedésből egy olyan faluba találnak lépni, ahol a porosz az úr, rögtön elfogják őket.
Hát mindenekelőtt fölkerestek egy ócska papirosokkal tele boltot. Egy görnyedt hátú anyóka volt a szatócsnő. Trenk Frigyes azzal a szóval lépett eléje, hogy adjon neki mappát, mert ő az anyjához utazik, s nem ismeri az országot.
A jó öregnek erre könny gyűlt a szemébe.
- Hej, nekem is volt egy fiam; az is bujdosóban van most, a mostohaapja elüldözte a háztól: beállt osztrák katonának; azóta sem hallottam hírét.
Trenk Frigyesnek ez a szó egy jó eszmét adott.
- Micsoda ezredhez állt be a fia katonának?
- A Hohenemsiekhez.
- A Hohenemsiekhez? Hisz én is ott szolgáltam. Onnan jövök most szabadsággal; de az útban kifosztottak a rablók. Szőke volt a fia, ugye?
- Az volt, szőke hajú.
- És ilyen magas termetű, mint én?
- Éppen ilyen derék szál legény volt.
(A Hohenemsi-ezred gránátosokból állt.)
- Mi volt a neve?
- Will.
- Will? Hisz az az én legkedvesebb kenyeres pajtásom. Egy priccsen háltunk: együtt harcoltunk.
- Hát él a fiam?
- Él és egészséges. Sokszor emlegette az anyját. Azt mondta, hogyha Thornba jövünk, meglátogassuk: adjuk át az üdvözletét.
Erre a szóra a jó öreg nyakába borult Trenknek: összecsókolta, könnyeivel áztatta az arcát; s nemcsak ingyen adta neki a keresett mappát, de még ebéden is ott tartotta, kedves fiának nevezte. Adott neki tiszta inget, harisnyát.
Trenk Frigyes felhasználta az anyai szeretetnek ezt a boldog tévedését. Elmondá a jó asszonynak, hogy ő most az anyjához utazik, de négy hét alatt vissza fog térni ismét ehhez a házhoz, más alakban, más öltözetben. Addig kéri szépen, hogy tartsa itt a bajtársát, akit a porosz verbunkosok megsebesítettek, s ápolja, gyógyítsa fel. A jó öregasszony azt is elvállalta, s útravalóul adott Frigyesnek hat lüneburgi forintot, meg három napra való elemózsiát.
Trenk itt elvált a barátjától, megfogadva, hogy visszajön érte. Aztán mikor egyedül baktatott tovább az úton, akkor elővette a teljes elhagyottság érzete: egész búskomor lett. Eddig a nyomorúságban osztozott egy jó baráttal; volt, akit védelmezzen mások ellen, volt, akinél védelmet keressen saját maga ellen.
Hogy tudja egymást szeretni két ilyen csavargó! Aki nem jobb már a futó betyárnál. A társadalom száműzöttje aki éhségében egy falat kenyérért ölni képes. Trenk Frigyesnek a jelleme ebben a nyomorteljes futásban fejlődik ki legeszményibbé. Valami képmása ez a középkori fegyvertestvérségnek, midőn két hős a csatában egymáshoz láncolta magát, s ha egyik megsebesült, a másik azt vagy megbosszulta, kiszabadítá vagy vele együtt temetkezett el.
Egyedül maradottan aztán gyorsabban ment az utazás.
Két nap alatt Ferenc tizenhárom mérföldet gyalogolt. A beteg útitárs nem tartóztatta vissza.
Möwe helységében éjszakára megszállt. Ott mindenféle fuvarosok között aludt a szalmán. Mire felébredt, akkorra minden pénzét ellopták; de még a pisztolyait is elvitték. A kocsmárosnak pedig meg kellett fizetni a tizenhat garast, s annak fejében ismét lemaradt róla az egyetlen ing, melyet a thorni anyókától kapott ajándékba.
Most már egy fillér nélkül futott odább, egyetlen fegyvere volt a kardja. Marienburg alá érve, át kellett kelnie a Visztulán; mert az innenső parton már kezdődött a porosz királyság területe.
Talált is egy csónakot, s abban két révészt.
De azok két lengyel fillért kértek tőle az átszállításért.
És Trenknek nem volt két fillér a zsebében.
Azt tette, hogy beugrott a csónakba, s kirántva a kardját, azzal fenyegette a két révészt, hogy összekaszabolja őket, ha át nem szállítják ingyen. És Trenk Frigyes azon ponton állt, hogy két emberéletet kioltson - két fillér miatt!
Ez olyan merénylet volt, amin ha rajtaveszt, kerékbe törik, és azt mondják rá, hogy megérdemelte.
Szerencséjére a két révész gyáva volt: megijedt. Áteveztek vele a túlsó partra.
Ott azután Frigyes nem várta meg, hogy kikössenek, kiugrott a vízbe, visszarúgta a csónakot, s aztán szaladt, hogy utol ne érjék, Marienburg felé.
Se pénze, se inge nem volt már. Maga sietett a porosz és szász verbunkosok tanyáit felkeresni. Azok etették, itatták, míg részegnek tetteté magát. Akkor becsukták egy kamrába. Trenk kiemelte az ajtót a sarkából, s aztán az éj sötétjében futott megint odább.
De most már kardja sem volt. Azt a verbunkosok zálogul lefoglalták. Úgy futott a világba, mint az ősember, akit a paradicsomból kivertek, védtelen, segélytelen, félmeztelen.
Négy óráig futott lihegve, amíg kifáradtan, eltikkadva egy város kapujához ért, melyet a mappáján ,,Elbing" névvel talált feljegyezve. Jó, hogy még a térképet meghagyták nála a tolvajok.









Jókai Mór: A két Trenk


HETEDIK FEJEZET  Potifárné asszony
Úgy ődöngött a népjárta utcán, mint egy őrült, aki most szabadult el a bolondok tornyából. Körülötte idegen nyelven beszéltek. Szokatlan népviseletében úgy tűnt föl előtte minden ember, mint valami más világ lakója. Ha megszólította őket, a szeme közé nevettek. A sokadalomban mindenki iparkodott őt magától eltaszigálni.
Egyszer csak a nagy idegen tömegből egy hang kiált feléje:
- Fricó! Trenk Fricó!
Olyan ismerős, olyan édes volt ez a hang! Kedves emlék a múltból. A nép közül egy aranyzsinóros katonatiszt tört feléje. - Hajdani nevelője volt az, a derék Brodovszky. Most kapitány a lengyel hadseregnél.
Amint egymásra ismertek, összeölelkeztek, a fényes tiszt s a rongyos szökevény.
- Hozott az Isten, kedves fiam! - zokogott a katona elérzékenyülten. - Bizony mondom, hogy vártalak. Hallottuk már, hogy Glatzból elszöktél. Bizonyosra vettük, hogy az anyádhoz fogsz törekedni; minket útba ejtesz. Szent atyám! Milyen állapotban vagy! Nos, mit akarsz előbb? Megfürödni vagy megebédelni?
- Fürödni! - rebegé Frigyes. A piszok jobban kínozta, mint az éhszomj.
Brodovszky elvitte őt magával a fürdőbe; a jó meleg víz meg a szappan olyan volt neki, mint az újjászületés. A borbély megfésülte, megborotválta: a mennyország volt az!
S amint a fürdőból kiszállt, ott vártak rá a tiszta gyolcsruhák, aztán egy tisztességes polgári öltözet.
De Frigyes alig akart a levetett rongyoktól megválni. Azok rá nézve már ereklyék voltak. Büszke volt rájuk, minta katona a tépett zászlójára.
- Nézd! Itt járta keresztül a fogdmegek golyója, itt hasította ki a verbunkosok kardja. Szeretném magamat lefestetni benne.
- Hát hiszen egy piktornak, amilyen Kupeczky, megbecsülhetetlen figura volnál ezekben a rongyokban, fiacskám; de a feleségemnek nem mutathatlak be ilyen kosztümben.
- Neked feleséged van?
- Az ám. Képzeld csak: vénségemre, szürke fővel. A farsangon esett meg rajtam. Most éljük a mézesheteket. No hát! Több sonkoly, mint méz. Én hatvanesztendős vagyok, a feleségem meg harminc. Kapitális egy perszóna. Majd meglátod. Özvegyasszonyvolt: katonatiszt felesége; megszokta már a tábori életet. Majd meglátod. Bizonyosan meg fog ölelni, ha meglát. A lengyeleknél szokásos az ölelkezés. De most gyere ebédelni.
Erre sem várt másodszori kínálást Frigyes; de ugyan hozzálátott a feltálalt lakomához a fürdő vendégszobájában. Úgy falt, mint egy vadállat, nem rágta az ételt, csak nyelte, nem itta a sert pohárból, hanem kancsóból, s amíg habzsolta az ételt, addig fogta fél kézzel a kancsónak a fülét, hogy el ne szaladjon.
A hajdani nevelő gyönyörködött a tanítványa egészséges étvágyában, s amíg jól nem lakott, nem is beszélt hozzá.
Csak azután, hogy Frigyes az utolsó mócsingot is lerágta a sonkacsülökről, s fenékig üríté a kancsót, kezdett el hozzá okos dologról beszélni.
- Kedves fiacskám! Te most itt maradsz nálam. Nem mégy odább. Az anyádat személyesen ne keresd fel; hanem írj neki levelet, hogy ő jöjjön ide hozzád. Nem tudhatod, hogy a férje szívesen fogadna-e a háznál?
- De kaptam ebből egy leckét; amiből a posteriori levonhatom a konklúziót. A húgomnak a házából már kikergettek.
- No, hát hozassuk ide most a papirost és kalamárist, s előbb te írj egy szép levelet az anyádhoz, azután majd én is írok komitivát mellé, grófné őkegyelmességéhez.
Frigyes akkor vette észre, hogy mennyire elszokott a keze az írástól: három hónapig tartott ez a vad elzüllés; azalatt egész vadember lett belőle. Valahogy összeöklözte azt a levelet, elrágva mellette egy tollnak a szárát. Szinte beleizzadt. - A rajongó költő alig tudott egy levelet megírni.
Azután pedig Brodovszky vette át a tollat, s ő már szép hosszú levelet tudott írni, helyes kalligrafiával.
Azalatt a kocsmáros pipákat hozott az uraknak, meg mézespálinkát szűk nyakú egyesekben; azonkívül kedveskedett a jövevény vendégnek egy olvasmánnyal, melynek felkunkorodott lapjai arról tanúskodtak, hogy az már sok kézen megfordult. Fametszetekkel is fel volt ékesítve.
Az volt a magyar Trenk hazaárulási perének a története.
Trenk Frigyes káromkodott, mint egy manikéus, amikor ebbe a históriába belemélyedt; öklével verte az asztalt; Brodovszky alig tudott tőle írni. ,,Gyalázat! Szemtelenség! Hazugság! Ezt én mind meg tudom cáfolni!"
Hát még mikor az a bizonyos nő előáll a hamis tanúskodással!
- Orcátlan Jezabel! Ilyen rágalmat koholni! A bátyámra is és a királyra is. Különösen a királyra.
- Te védelmezed Frigyes királyt? - kérdezé írás közben Brodovszky.
- Védelmezem hát! Ő engem üldöz, de én őt azért imádom. Ó énhozzám igazságtalan, de én azért nem vagyok igazságtalan őhozzá. Én tudom, hogy ez a nő hazudik; ádáz, vakmerő módon hazudik. S ne adj Isten, hogy még egyszer a kezem közé kerüljön ez a Circe, ez a Messalina! Mert a torkába fogom fojtani a hazugságát.
A kapitány nevetett.
- Nagy bolond vagy, fiacskám, ha egy szépasszonnyal nem tudsz egyebet csinálni, mint megfojtani!
Azzal összehajtá a leveleket, lepecsételé, és a zsebébe tette.
- No, most gyere a házamhoz, hadd prezentáljalak a feleségemnek.
A hajdani nevelő tanítványával karöltve ment a szállásáig, ott bevezette azt az elfogadószobába. Az asszony kijött; elnevette magát: ,,Ah, hisz mi már ismerősök vagyunk!" - Nyakába borult Trenknek, háromszor megcsókolá; az meg csak bámult és elmeredt.
Brodovszky felesége volt, Miranda asszonyság.
Miranda nem hagyta az urakat sokáig a meglepetés bámulatában: egy igazi lengyel nő kedélyességével megragadá Trenk Frigyes kezét, mintha a férjének mutatná be.
- Mi közeli rokonok vagyunk: Trenk Frigyes öccse az én nővérem férjének, Trenk Ferencnek. Annak a szerencsétlen hős Trenknek, akit az irigyeinek az ármánya Bécsben oly fatális helyzetbe hozott.
Brodovszky most még jobban meg volt lepetve.
- Ah! Hát te azt hiszed, hogy méltatlanul vádolják Trenk Ferencet?
- Hazugság, hamis tanúskodás az egész ellene emelt vád - tüzeskedék Miranda. - Ha nekem lehetne Bécsbe mennem, én be tudnám bizonyítani, hogy hamisan vádolják Trenk Ferencet azzal, hogy Frigyes királyt elfogta, és pénzért szabadon bocsátá. Ugye, Frigyes: én tudom azt legjobban? De hát én Bécsben nem jelenhetek meg. Egyszer már elmondtam az uramnak, hogy miért.
- No, hát mondd el Frigyesnek is. Itt hagyom őt nálad. Atyafiak vagytok. Én sietek kurirt keresni, akivel a leveleket elküldjem a grófnénak.
Azzal a kapitány egyedül hagyta Mirandát Frigyessel.
Trenk Frigyes olyan állapotban volt, mint a mesebeli elbűvölt herceg a tündérrel szemben. Itt állt előtte az a nő, aki a paradicsom gyönyöreitől kezdve a purgatórium kínszenvedéséig mindent megismertetett vele. Érezte a csókjait és a harapását. Éppen ez órában fogadta meg, hogy ha még egyszer a keze közé kaphatja, megfojtja kegyetlenül. És most itt találja őt, mint jótevőjének, megszabadítójának a nejét. És ez az asszony sajnálkozik Trenk Ferencen! Elszörnyed a vád fölött, amit a ,,szerencsétlen hős" ellen emeltek!
Hol van ennek a talánynak a megoldása?
Amint a kapitány betette maga után az ajtót, Miranda egész szenvedéllyel szökött Frigyes nyakába, karjaival ölelte, csókjaival fojtogatta, míg ki nem fáradt bele.
A fiú egész ostoba volt, és magával tehetetlen. Se az esze, se az érzéke nem tudott semmit kigondolni a védelmére. Csak azt érezte, hogy a csók édes. Hogyne! Tizennégy hónap óta nem érezte arcán az asszonyi lehelet megigéző ámbráját. Pedig ahány csók, annyi vétek! Tolvajság, csalás, hitszegés, szentségtörés!
És mennyi eszeveszett szó, fecsegés, hízelgés aközben.
Ő csak tűrt és hallgatott.
A hölgy aztán leültette őt a szófára, maga mellé vonva.
- No, hát te meg vagy némulva? Meg vagy dermedve?
- Madame! - szólt Frigyes. - Engem igenis szoborrá fagyaszt egy gondolat. Ön maga idézte azt elő, midőn nagybátyámat említé. Trenk Ferenc balsorsán sajnálkozott kegyed. Hát nem kegyed volt az, aki a bécsi haditörvényszék előtt Trenk Ferenc ellen tanúskodott?
- Én? Hol veszed ezt a gondolatot?
- Éppen ez órában olvastam a bécsi pamfletet, melyben Trenk Ferenc honárulási pere traktáltatik.
- No? És az én nevemet találtad abban a pamfletben?
- Igaz, hogy nem Sch...in tábornok özvegye van abban felhozva, hanem Sch...in tábornok leánya. De hát ezt az utóbbit én nagyon jól ismerem. Ez egy aggszűz, a tábori kórházak főnöknője. Ez nem ment Bécsbe Trenk Ferenc ellen tanúskodni; Frigyes király szerelmével dicsekedni. Tehát vagy az egyik, vagy a másik volt. Tertium non datur! Ez a logika!
- Jól van! Annyit én is tudok diákul: ,,purus putus logicus; purus putus asinus".[1] Hát olyan csekély költő uramnak a fantáziája, hogy magától nem talál rá a punctum saliensre? Ha tertium non datur: de tertia datur. Az a hamisan esküdött hölgytanú sem Sch...in tábornok özvegye, sem a másik Sch...in tábornok leánya nem volt, hanem volt egy közönséges hübschlerin; báró Rippenda kitartott szeretője, aki e hazudott név alatt tanúskodott.
- De hát hogy tudhatott ez a bécsi kisasszony olyan dolgokat, amikről másnak, mint kegyednek, nem lehetett tudomása? Ő nem volt Frigyes király sátorában.
- Mindjárt meg fogod érteni az összefüggést; csak jól figyelj. Ebben a rémmesében úgy össze van gubancolva a valóság a hazugsággal, hogy ész kell hozzá szétbontani. Az való, hogy Trenk Ferenc engemet talált ott a király sátorában. Én voltam az, aki a magam megszabadulásáért, váltságdíjul elárultam előtte az aranyrejtő haubicok titkát. No, ezért nem kárhoztathatsz. Melyik asszony ne hozná áldozatul, ha kell, a golkondai gyémántbányákat, ha nőiségét kell a gyalázattól megmenteni? Ezen a prédán azután összevesztek vele a harámbasái: kénytelen volt velük megosztozni. Hogy mi történt azután, azt én nem tudom; mert engemet azonnal szabadon bocsátott, s én a markotányoskordémmal, pálinkát osztogatva, kiszabadultam a pandúrok közül. De jól ismered Trenk Ferenc szokását, mely szerint ő azokat a tisztjeit, akik a prédából osztályt követeltek, olyan veszélyekbe szokta küldeni, ahol a fejüket ott hagyják, s ha gyanakodtak, infám kasszálta őket. Ez a három tiszt szerepelt az ellene támasztott bűnperben. Ezek tanították be Rippenda báró haditörvényszéki asszesszor frajját a hamis tanú szerepére. Hisz ezt már Bécsben minden ember tudja. Én pedig azalatt otthon voltam beneschaui kastélyomban, ott ismerkedtem meg a te egykori derék instruktoroddal, s kezet adtam neki, és most itt vagyok lengyel Borussziában.
Miranda olyan ártatlan, őszinte arccal beszélte el ezt az egész mesét Frigyesnek, hogy az ifjú elhitte azt neki. Nagy tehertől szabadult meg a lelke. - Tehát nem kell beváltania azt a fogadását, hogy őt megölje a találkozásnál. - Tehát nem kell őt gyűlölnie.
A megszökött gyűlölet helyét pedig nagyon hamar elfoglalja valami ellenkező démon. Nem jobb amannál, ha ifjú férfi és ifjú nő között volt a gyűlölet.
Frigyes nem kérdezősködött tovább. Beleadta magát a sorsába.
Pedig az egész viszontagságos menekülése alatt nem forgott nagyobb veszedelemben, mint most.
Jellemző, hogy ezt az egész szakaszát kalandos életének maga Trenk Frigyes kihagyta a ,,német" közönség számára készített emlékirataiból; ellenben a ,,francia" memoárjaiban keresztül enged látni a falon. Madame Potifárnak nevezi a becsületes Brodovszky feleségét; de hogy ő maga bibliai József lett volna, azt egy szóval sem állítja, sőt ellenben azt mondja, hogy ha Potifárné asszony, a hírhedett ,,Koleikháb", oly rendkívüli kecsekkel lett volna megáldva, mint az ő háziasszonya, akkor az erényes Józsefnek a köpönyegje aligha szakadt volna a kezébe, sőt inkább gyönyörűségei takarójául szolgált volna.
A becsületes Brodovszky nem volt féltékeny. Hatvanesztendős volt már. Ebben a korban a nagylelkűség ékesíti a férjet.
De annyi józan észt mégis tartott meg Trenk Frigyes, hogy nem állt rá Mirandának arra a tervére, hogy együtt szökjenek meg Szentpétervárra. Ámbár az ifjúnak igen nagy kedve volt orosz katonai szolgálatba állni, ahol számára fényes életpálya kínálkozott. Rút hálátlanság lett volna tőle nevelője, megszabadítója szívének ilyen halálos döfést adni. - Ez a hitetlenség csak annak a másik Trenknek a jellemébe illett. - Pedig közel volt hozzá, hogy azt megtegye. ,,Egy bolond százat csinál!" Hát még egy bolond szépasszony!
A becsületérzéshez szegődött még az emlék és a barátság is. Az emlék Amáliára, s a barátság a hátrahagyott Schell iránt.
Ha Trenk Frigyes Mirandával együtt szökik Oroszországba, akkor a sebesülten hátrahagyott Schell ottvész nyomorultul, koldus módra az idegen tanyán.
De hát vajon hárman együtt: becsület, barátság, emlékezet meg tudnak-e küzdeni az érzelmek oroszlánjával: a szerelemmel? - A pokoli szerelemmel? Ha csak még egy másik hatalom nem jön segítségükre: az égi szerelem.
De hát megjött.
Nyolcadnapra hogy Brodovszky elküldé a leveleket Trenk Frigyes anyjának, megérkezett a grófnő Elbingbe. S megadatott neki az a csodatétel, hogy újjászülhette a fiát. Az anya ölelő karjai között újra felébredt az a becsületes Trenk, akit a lekötött becsületszó még a börtönbe is visszatérni késztet.
A grófné éles szemei az első pillanatra felismerték a helyzetet. Rögtön kitalálta, hogy minő viszony van Miranda asszony és az ő fia között. Brodovszkynak első felkérésére oda szállásolta be magát az ő házukhoz, s attól fogva olyan jó őrizet alá voltak helyezve a szerelmesek, hogy még szembeszéddel sem szólhattak egymáshoz.
A grófnő ezer tallért hozott a fiának és egy drága gyémántos keresztet, mely megért ötszáz tallért. Most már vehetett paripát, díszes egyenruhát.
Az egyenruha kérdése fölött össze is tűzött a két asszony.
Miranda azt kívánta, hogy dzsidás jelmezt készíttessenek Frigyesnek: ellenben a grófné azt követelte, hogy dragonyos tisztnek öltözködjék. Mindkettőnek megvolt a titkos gondolatja. A dzsidás egyenruha igen jól beválik Szentpétervárott, ellenben alkalmatlan lenne Bécsben. Viszont a dragonyos öltöny meg Bécsben otthonos.
Az anya azt kívánta a fiától, hogy Bécsbe menjen. Oda Miranda nem szökhetett utána! - Ezzel szemben pedig Miranda az ifjú legjobb érzelmeire appellált, a hazája iránti hűségre. Trenk Frigyesnek nem szabad, nem lehet a hazája ellenségeinek szolgálatába állni. Ő csak egy neutrális államnak ajánlhatja fel a fegyverét. Olyan pedig nem volt több, csak Muszkaország. S ez a nemes érzés: a honszeretet, nagyon jól játszotta a csábító szerepét. Frigyes Mirandának adott igazat. Ő Bécsbe nem mehet; - ha saját hazája méltatlanul üldözi is: ő kardját ellene nem fordíthatja. A grófné azonban még nem játszotta ki az utolsó tromfját.
Tizenöt napig maradt ott Elbingben, Brodovszky házánál. Mind a két nő szándékosan késlelteté Frigyes elutazását. Jó ürügy volt az egyenruha elkészítése. A hajdankori szabómesternél ez megkívánta a maga időhaladékát. S aztán, mikor készen volt, megint hol az egyik asszony, hol a másik talált rajta valami kifogásra méltót: a zsinórok, a paszomántok, no meg a gallér, aztán a karmantyúk! Itt szűkebbre, ott bővebbre kellett venni. A sisak cizellálása is sok időt vesz igénybe. Az asszonyok ki akarták egymást böjtölni. - Miranda abban reménykedett, hogy egyszer mégiscsak megunja az elbingi mulatságot a grófné, s hazautazik; Trenk anyja pedig egy levélre várt, melynek az ő levelére válaszképpen meg kellett érkeznie - Berlinből.
A tizenötödik napra megjött a várva várt levél.
A grófné nagy rafinériával visszatartotta annak az előmutatását az ebéd végeztére. Akkor vette elő, s odanyújtá a fiának.
- Ismered ennek a kéznek az írását?
Trenk Frigyes éppen susogott Mirandával. Egyszerre elsápadt, amint annak a levélnek a borítékján az írást fölismeré. Amália hercegnő kézvonásait ismerte föl azon.
Hát még a levél tartalma!
Amália hercegnő forró köszönetét küldi a grófnénak azért a tudósításért, hogy fia szerencsésen megmenekült Elbingbe. További előmenetelére küld neki e levélbe zárva egy négyszáz aranyra szóló váltót, mely Danczkában fizetendő. Kéri a grófnőt, hogy hasson a fiára, miszerint az siessen Bécsbe, meghazudtolni azt a rágalmat, amellyel Frigyes király hírnevét, becsületét beszennyezték.
Ez a levél egyszerre átdobta Trenk Frigyest egy más planétába. A vér ösztöne elnémult a nemes indulatok szava előtt.
Az ideál visszafoglalta az oltáron a maga helyét.
Annak a dicsőséges alaknak a képe, aki maga is megsértve, megbántva legforróbb érzelmeiben, minden önzés nélkül, a vágyak kielégítésének minden reménye nélkül, segélyére siet kedvesének, hogy azt a lovagiasság, a becsület útján tovább vezesse, s megmutatja neki a célt, az irányt, melyet elérni, melyet követni kell; tisztára mosni a hírnevét a királyának; annak a királynak, aki őt zsarnoki módon eltapossa - de akinek igaza van! Még akkor is, amikor őt eltapossa.
- Még ma... még ebben az órában indulok! - szólt Trenk Frigyes, fölkelve az asztaltól.
Miranda szemei pokoltüzet szikráztak a grófné felé.
- Én is veled utazom Danczkáig - monda a grófné.
Marasztották. Éjjel nem jó utazni. A fia is kérlelte.
- Nem, fiam - súgá a grófné. - E pillanattól fogva nem eszem többet Miranda asszony főztéből.
Az képes lett volna aqua toffanát keverni az ételébe.
Trenk Frigyes azt mondja a francia emlékiratában, hogy az elválás szerfelett keserű volt.
Értheti, aki érti.

[1] Tiszta puszta logikus: tiszta puszta nagy szamár.









Jókai Mór: A két Trenk


NYOLCADIK FEJEZET  Bécs városában
Danczkáig (Danzig) együtt utazott Frigyes az anyjával. Ott elbúcsúztak, sohasem is látták többet egymást. Fatális véletlenek akadályozták meg a viszonttalálkozást.
Danczkából sietve ment Frigyes Thornba, zálogban hagyott barátját, Schellt kiváltani.
Nagy lehetett a jó szatócsnénak a bámulata, mikor a minapi ágrólszakadt vendégét visszatérőben meglátta; telivér angol paripán lovagolva, fényes egyenruhában, inas, lovász kíséretében. A két jó barát ölelkezése is szív szerinti volt bizonnyal. Trenk Frigyes bőkezűen kiegyenlíté a költekezéseket, s most már őszintén elmondá kilétét a szatócscsaládnak, felfogadva a jó háziasszonynak, hogy amint Bécsbe érkezik, első dolga lesz az osztrák szolgálatba állott fia felől tudakozódni, s bizonyosat írni felőle.
Ezt az ígéretét be is váltotta, bár nem nagy szerencsével. Bécsbe megérkezve, kinyomozta, hogy mi történt Willel. Az bizony megszökött az ezredétől, futtában elfogták, s rövid processzussal kötélen felejtették. Trenk Frigyes száz forint áldozattal kieszközölte az illető hatóságtól azt a bizonyítványt, hogy Will természetes halállal múlt ki, s ezt küldé el a thorni gazdasszonyának. Az már most teljesen meg volt nyugtatva.
Jó barátja, Schell pedig rögtön szolgálatot vállalt az osztrák hadseregnél, s aztán lement Olaszországba az ezredéhez. Trenk Frigyes híven megosztotta vele az idáig elhozott aranyait.
Akkor aztán látott a missziójához, mely őt Bécsbe vezette. Felkereste a császárt. (Lotharingi Ferenc, Mária Terézia férje volt a választott császár; de nem egyúttal Magyarország királya. A ,,király" a felesége volt.)
A császár is kegyesen fogadta, de még inkább Károly herceg. Mindkettőnek különös kegyence volt a bűnvád alá helyezett Trenk Ferenc, akinek kiszabadítását tette feladatává Trenk Frigyes.
Ilyen két magas rangú férfiú gyámolítása mellett lehetővé vált Trenk Frigyesnek nagybátyját, Ferencet a fegyvertárban meglátogatni. (Ott volt a pandúrvezér börtöne.)
Ez volt az első találkozás a két rokon között.
Ferencnek a lelkét soha semmi gyöngéd érzés meg nem szelídítette. Az érzelgők, az ábrándozók előtte csak nevetség tárgyai voltak. Csúf pofája gúnyra ferdült, mikor unokaöccse az első látogatásnál elmondá neki, hogy egyenesen azért jött Bécsbe, hogy mint legilletékesebb tanú, meghazudtolja azt a nagybátyja ellen koholt vádat, mintha az Frigyes királyt elfogta és szabadon bocsátotta volna. Ő bizonyosan tudja (első kútforrásból), hogy az a nő, aki mint tanú szerepelt a Ferenc hazaárulási perében, nem Miranda volt, hanem báró Rippenda szeretője.
Trenk Ferenc dühös nevetésre fakadt.
- Jól van, öcsém! Esküdjél meg rá. A te lelkednek is jó helye lesz a pokolban.
(Bizony Miranda volt az!)
Trenk Frigyes azonban olyan adatokat mondott el a császár és Károly herceg előtt, hogy azoknak az alapján a haditörvényszéknek el kellett ejtenie azt a vádat, mely Ferencet a porosz király elfogatása miatt terhelte. S ettől fogva Trenk Ferencnek a súlyos fogsága enyhítve lett egyszerű házi árestommá. Járhattak hozzá a cimborái; azok között három híres verekedő, akikkel Ferenc óra hosszat elvívott vívótőrrel, Frigyes jelenlétében, akit, mint afféle gyereket, a hírhedett spadassinok nem méltattak arra, hogy egy ,,gang"-ra felszólítsák.
Hanem azért még távol volt Trenk Ferenc attól, hogy szabadon bocsássák. - Még harminc per volt akasztva a nyakába, amelyek miatt letartóztatásátfolytatni kellett.
A császár és Károly herceg azt tanácsolták Trenk Frigyesnek, hogy bírja rá a nagybátyját: folyamodjék kegyelemért az uralkodónőhöz. Mária Terézia akkor szabadon fogja őt bocsátani, s rangjába visszahelyezni.
- Micsodát? Kegyelmet? - ordíta dühösen Trenk Ferenc. - Gonosztevők csússzanak kegyelemért esdekelve a királynő lábaihoz! Én igazságot akarok. Nem kérek, és nem adok kegyelmet. Amint kiszabadulok innen, azon kezdem, hogy összezúzom a galád ellenfeleimet, ott, ahol találom!
Ennek a replikájának is híre ment, s az megint nagyon elrontotta a dolgát. Löwenwalde nyíltan megmondá Frigyesnek, hogy Trenk Ferencnek a börtönből csak egy irányban van kijárata: a bolondokháza felé. Egyébiránt bűnvádi pereinek sorozata sohasem fog véget érni.
Ekkor aztán Trenk Frigyes is elkeseredett a bécsi igazságszolgáltatás felett. Eszébe jutottak a saját kiállott szenvedései: igazságtalan bebörtönzése, csodálatos kiszabadulása.
Egy napon elbeszélte nagybátyja előtt ezt az egész menekülési legendáját. - Mennyivel könnyebb a bécsi arzenálból kisétálni s készen tartott csónakon leevezni Magyarországba, ahol aztán már a bécsi policiának a hatalma megszűnik. Az egész szökési tervet aprólékosságig kicirkalmazva adta át nagybátyjának. Ő maga ajánlkozott neki ebben a hatályos segédkezésre.
Másnap korán reggel Bécs város katonai főparancsnoka, Königseck gróf, magához hívatá Trenk Frigyest.
Derék, jószívű uraság volt: Frigyest különösen szerette.
- Édes Fricikém! - monda neki a komendáns. - Mi a patvart incselkedel te itt? Meg akarod szöktetni a nagybátyádat?
Frigyes tagadni akart; de ekkor Königseck eléje tette a saját keze körmölte plánumot, s tudatta vele, hogy ezt maga Trenk Ferenc küldte meg neki.
Frigyes el volt szörnyedve e hallatlan árulás fölött.
- No látod, fiacskám: ilyen ez a te nagybátyád! Ne adj te annak rossz tanácsot. Mert tud az annál rosszabbat is. Most ezt a te szöktetési tervedet csak azért küldte el nekem, hogy ennek az árán saját magát kiszabadítsa, s aztán tégedet ültessen be maga helyett a dutyiba. Ezúttal nem sikerült neki. De ezután megnézd, hogy kivel kezdesz összeesküvést.
Azzal a jó, becsületes Königseck összetépte a veszedelmes iratot, mely Frigyest könnyen a vesztőhelyre vihette volna.
Frigyes elkeseredett szívvel rohant a nagybátyjához a börtönbe. Alig talált szavakat elszörnyedésének kifejezésére ezen cudar árulás fölött. Trenk Ferenc nagyokat nevetett az öccse ekspektorációin.
- Látod, bikfic! Minek avatkozol az én dolgomba? Jobban tudom én azt, hogy mitől nyílik ki a zár az ajtón. Ki hítt ide?
- A becsületem, és a teirántad való szeretet.
- Ilyen szamár sincs több a világon, akiben még becsület van és szeretet. Hát igazán becsületes vagy, és szeretsz engem?
Frigyes sírt az elkeseredés miatt.
- No, most ,,eltörött a mécses cserép"! - gúnyolódék a nagybátya. - No, ne sírj, kis fiacskám. Veszek neked csecse lovat, ha kimegyek a vásárba. Jaj, de nagy bolond fiú vagy! Kár volt még a mama szalüpje mellől elszakadnod. Hiszen megüzentem Königsecknek, mikor a plánumodat elküldtem neki, hogy tréfa volt közöttünk az egész. Anélkül bizony nyakadra szorította volna a hurkot. No, hát most én avatlak be az én titkomba. Én a magam dolgát nem olyan buta módon igazítom el, mint tea magadét. Én nem futok el a világba, mint te, prédára hagyva az ellenségeimnek minden vagyonomat, elrontva az egész karrieremet. Én itt akarok maradni, s folytatni akarom a pályámat, amin még több dicsőséget és vagyont akarok szerezni, mint eddig. Ennek csak egy módja van. Felvásárolni a bírákat. Már nyélbe van sütve a dolog. Van egy jó barátom: báró Lopresti Alfonz. Ez a közbenjáró. Három asszesszor már meg van nyerve a részemre, és így a votánsok többsége. Ezek megígérték, hogy egyenként tízezer forintért kiadják az ellenem szóló aktákat, amik legjobban terhelnek, s akkor Löwenwalde uram maga esik a verembe. Hát nem okosabb dolog-e, ha így szabadulok ki innen, bírói ítélettel tisztára mosva? Akkor a te sorsodat is zöld ágra vihetem, gyerek! No, hát rossz bátyád vagyok?
Frigyes kibékülten borult Ferenc nyakába.
- De én is jó öcséd vagyok.
- Az már igaz. Hiszen azért avatlak bele a titkomba. Plutó küldött ide hozzám jó órában. Egy ilyen naiv, becsületes fickó hiányzott csak ehhez a cudar processzushoz, ahol minden ember, a bírákon kezdve, pokoltűzre való gonosztevő: magamat is odaértve. Most te éppen kapóra jöttél. Mint ahogy a lutrinál egy szűz gyereket alkalmaznak, hogy a szerencse kerekéből húzza ki a számokat. Vállalkozol-e rá?
- Ha be nem piszkolom vele a kezemet.
- Semmit se félj. A piszok már el van kenve. Csak a pénzt kell még átadni a piszkos tenyerekbe. Pénz van elég: bár hamarabb hozzányúltam volna. Az elején tizenötezer forint is elég lett volna; s akkor még rendelkezésemre álltak Frigyes király haubicai. De azokat már lefoglalta az aerárium, mint hadizsákmányt. Elárulta a te ördöngős Mirandád. A birtokaimat szekvesztrum alá vetette Löwenwalde: minden ingó-bingóm az ő körme között van. De azért még van készpénzem elég. Annak a hollétét nem tudja senki. S ezt a titkot még Loprestinek, a legjobb barátomnak sem merem megmondani. Hiába! Occasio facit furem. Sok pénzem van; nagyon sok. Olyan sok, hogy a legjobb barátom is ellenségemmé lehet, ha azt felfedezi. De te nem fogsz elárulni. Vérem vagy. Téged megbízhatlak vele, hogy attól az embertől, akinél a pénzem le van téve, végy föl harmincezer forintot, s azt vidd el Loprestinek. Egyéb járatod nem lesz ebben a fertelmes ügyben.
Frigyes elfogadta a megbízást: el tudta felejteni azt a hitetlenséget, amivel őt ez órában kelepcébe ejté Ferenc. Szerette ezt a rettenetes szörnyet.
Ferenc átadott neki egy titkos jegyekkel írott levelet, mely egy Bécsben lakó pénzváltóhoz volt címezve, akinél Ferenc nagy összegei voltak, amiket összeharácsolt, megzsugorgatott.
Frigyes fölkereste a bankárt: az Trenk Ferenc levelére azonnal leszámlálta a kezébe a harmincezer forintot aranyokban.
Frigyes sietett a pénzzel Lopresti báróhoz. A báró adott neki róla elismervényt, s másnapra odarendelte magához, amikor a megvesztegetett bíráktól elsikkasztandó periratokat át fogja neki adni.
Ezzel a biztatással visszament Frigyes a nagybátyjához a börtönbe. Másnap délben Lopresti báró egy cédulát küldött Trenk Ferencnek a börtönbe; ez volt a cédulára írva:
,,A drága aloesed virágja kinyílt."
Akkoriban kertészdivat volt aloesvirágzást produkálni.
Ez azt jelenté, hogy a bírák meg vannak már vesztegetve, s a veszedelemes periratok biztos kézben.
- No, ezt jól csinálta a gyerek! - mondá Ferenc. Az a két katonatiszt volt éppen nála, mikor az üzenetet kapta, akikkel a tőrvívásban szokta magát gyakorolni. A fogoly tiszteknek meg volt engedve, hogy a börtön folyosóján ilyen testgyakorló mozgást végezhessenek, a porkoláb felügyelete alatt.
A cédula elolvasása után Trenk Ferenc abbahagyta a mulatságot, s behívta magához a két cimborát a börtönébe.
- No, pajtások, maholnap kiszabadulok innen, s akkor csapunk nagy dínomdánomot. A ,,pulya" megtette a kötelességét. De már most a pulya olyan titkaimat tudja, amik nem válnak egy gyereknek egészségére. Különösen az a titok, hogy hol van elrejtve a pénzem. Ezzel a titokkal én holtomig adósa fogok lenni ennek a fickónak, a fél keze mindig az én zsebemben fog lenni. Nem tudnátok ezen valahogy segíteni? Nem sajnálnék érte ezer aranyat kiugratni.
Azok nem válaszoltak semmit: csak hunyorítással jelezték, hogy értik a célzást.
Trenk Ferenc bérgyilkosokat fogadott fel az öccse elpusztítására azért, mert az birtokába jutott az ő készpénze titkának.
Milyen feneketlen örvénye az emberi rosszaságnak! Egy fenevad, akit a csapdából kiszabadítanak, nem ölné meg a megszabadítóját. Trenk Frigyes, midőn újból meglátogatta Loprestit, már ott találta nála a bírák által kiszolgáltatott hivatalos okiratokat. Valamennyit összekötötte, s a dolmánya belső zsebébe dugta. Haza akarta azokat vinni a szállására, s ott biztos helyre tenni.
Amint a Zsidópiacon végigballagott, két szürke kabátos alak a nyomába hágott, akik fennhangon beszéltek a szökevény porosz Trenkről, gúnyos megjegyzésekkel. Trenk Frigyes visszafordult. Erre az egyik a spádéjával egy döfést intézett a mellére. Jó szerencse volt ránézve, hogy a bátyja periratai éppen oda voltak rejtve: a sok papiros felfogta a döfés élét.
Erre Frigyes is kirántotta a kardját, s kiütötte megtámadója kezéből a spádét. A másik vitéz azután megfutott; tele torokkal kiabálva: ,,gyilkos". Frigyes utána futott, utolérte, földhöz. csapta. Erre a rendőrség ott termett, s kérdőre vette a dulakodókat.
A két megtámadó, kabátját szétnyitva, igazolta magát, hogy ők Kolowrat-ezredbeli tisztek, akiket az a csavargó megrohant, fegyveres kézzel.
Az lett belőle, hogy a rendőrség Trenk Frigyest tartóztatta le. Frigyes nem védhette magát azzal, hogy ő kapta az első döfést orozva; mert akkor elő kellett volna mutatnia az okiratokat, amik az orvdöfést felfogták, s abból még nagyobb veszedelem lett volna.
Azonban a két tisztnek szeme közé vágta a ,,gyáva pribék" címet.
A térparancsnok azután hatnapi fogságra büntette Frigyest, s mikor elbocsátotta, tartott neki kemény leckét a tisztességről.
Alig ért haza Frigyes a szállására, három katonatiszt lépett be hozzá. Kettőben fölismerte a minapi utcai megtámadóit, a harmadikban egyikét azoknak a vívómestereknek, akikkel Ferenc bátyja szokott kardgyakorlatokat tartani a börtön folyosóján.
Mind a hárman átadták a kartelljeiket: az egyik volt F...g hadnagy, a másik K...n hadnagy, a harmadik M... főhadnagy.
Fegyveres elégtételt jöttek kérni, a szemükbe mondott ,,gyáva pribék" szó miatt.
Frigyes készséggel fogadta el a kihívást, a kihívóknak engedve át a fegyverválasztást.
A találkozást a Schottenthor előtti bástya mellett határozták el egy óra múlva.
Trenk Frigyes sietett a bátyját fölkeresni a fegyvertári börtönében. Pipázva találta a reggeli kávé mellett.
Elmondta neki, hogy milyen fatális galibába jutott. Két párbaj egy órában. Vagy őt ölik meg az ellenfelei, vagy ő veri le azokat. Ez esetben aztán futnia kell Bécsből, mert Mária Terézia szigorúan bünteti a párbajokat. Ő azonban eddigi bécsi időzése alatt minden magával hozott pénzből kifogyott: kéri a bátyját, hogy adjon száz aranyat, amivel továbbfuthasson, ha életben marad.
- Egy petákot sem én, öcsém! - felel dölyfösen kacagva a nagybátyja. - Ha te bolond fővel civakodást kezdtél a tisztekkel, most idd meg a keserű levét. Hahaha! Bolond fickó!
Ez az ördögi nevetés egyszerre rémvilágot gyújtott Frigyes előtt. Megtudta belőle, hogy éppen a nagybátyja az, aki azért a hűséges jó szolgálatért, amivel a rossz ügyét fordulóra hozta, most ilyen aprópénzzel akar neki megfizetni. Nem szólt többet, megfordult; ment ki az ajtón.
Trenk Ferenc még utánakiáltott.
- No, ne félj! Azt megteszem, hogy az orrlapítót[1] kifizetem a számodra.
A démoni indulat annyira elvakítá Ferencet, hogy elmulasztá megkérdezni Frigyestől, hogy hát a periratokkal mi lett.
Azokat a drága okmányokat Frigyes most is a zsebében hordá, de a szívtelen elutasítás után ő sem vesztegetett több szót a bátyjára. Futott Lopresti báróhoz; annak mondta el az egész ügyet. Lopresti gavallér ember volt; ezredes a lovasságnál. Adott Frigyesnek egy jó vívótőrt és egy pár damaszk pisztolyt a párbajhoz; és egy erszényt ötven arannyal.
- Csak te bánj el az elleneiddel, aztán fuss, amerre látsz.
Az átadott iratokról az sem beszélt.
Frigyes sietett azután szekundánst keresni. Ismerőse nem volt a katonai körökben; a véletlen egy öreg invalidus tisztet hozott az útjába: Pereira kapitányt. A derék spanyol megértve a dolgot, egész nemes tűzzel ajánlkozott a segédkezésre, s maga is kardot kötött, s úgy kísérte Frigyest a schottenthori bástya mögötti glaszira.
Ott már egy egész csoport tiszt várt Frigyesre, akik gyönyörködni jöttek abban a látványban, hogyan spékelik fel a szökevény Trenket. A segédek vívótőrt választottak fegyverül. Elsőnek K...n hadnagy állt ki. Trenk Frigyes az első összetűzésnél keresztülszúrta ellenfele karját, amire az vívásképtelen lett.
Ekkor a második ellenfél F...g rohant rá nagy káromkodással: ez aztán kapott nagy hirtelen egy szúrást a hasába, amivel meg volt elégedve.
A lovagiasság szabályainak eszerint Trenk Frigyes eleget tőn. S ezzel minden rendes ügynél befejezettnek kell nyilatkoztatnia párbajt. Azonban az egyik hadsegéd, M...f, a híres vívómester, elkezdett kötelőzködni: hogy hiszen csak ő kaphatná kard hegyére az úrfit, majd odaszögezné a faköpönyeghez, mint egy pillangót.
Erre a szóra előugrott Frigyes segéde, a rokkant vitéz spanyol, s kihúzva hosszú toledói pallosát, odaállt a vívómester elé.
- Nem úgy, uram! Trenk megvívott az ellenfeleivel vitézi szokás és regula szerint. Ha a szekundáns is verekedni akar, úgy annak a másik szekundáns felel meg. Ha az úr kihúzza a kardját, akkor velem gyűlik meg a baja.
A néző tisztek kacagtak e jeleneten. Az a kis tömzsi emberke, akinek a feje is reszketett, hogy hadonászott annak a félelmes spadassinnak az orra előtt a hosszú kardjával, sűrű bozontos szemöldökeit mérgesen mozgatva.
Trenk Frigyes pedig nem szerette azt, hogy az ő rovására nevessenek.
- Hagyja el vitéz kapitány uram - monda az öreg spanyolnak. - Amíg én a kardot bírom emelni, ne védjen engem senki más. Ha olyan nagy kedve van ennek az úrnak velem megmérkőzni, kezdjen hozzá.
A veszedelmes vívó pihenni sem engedte Frigyest, azonnal támadott - és aztán tapasztalá, hogy magához méltó mestervívóra talált. Hasztalan vette elő minden cseleit és fintáit, amelyekkel rendesen győzni szokott: azokat mind el tudta hárítani Trenk Frigyes. S mikor az ellenfele egyikét a védhetetlen kvartszúrásainak intézte feléje, azt olyan ügyesen fogta föl, hogy a támadó a saját tenyerét sebesíté meg a Trenk kardhegyében.
Erre a spadassin szertelen dühbe jött, s ordítva rohant az ifjúra. Ez pedig ügyesen hátrálva, egész hidegvérrel fogta fel a döféseket. A hátrálás közben egész a silbak házikójáig jutott.
- Odaszegezlek a faköpönyeghez! Te macska! - üvöltött a bérvívó.
Egyszer aztán Trenk Frigyes előretoppant, s félrecsapva ellenfele kardját, a mellébe adott neki egy hatalmas döfést.
A spadassin, amint a szúrást érezte, a dühtől és szégyentől elvakulva rohant előre. Azt akarta, hogy markolatig szaladjon ellenfele kardjába, s akkor aztán ő is leszúrja azt, s magával vigye a halálba.
De Frigyes ekkor is megtartá bámulatos lélekéberségét. Hirtelen oldalt ugrott, kirántva a kardját ellenfele testéből, s azzal kiüté a kardot annak a kezéből, s mikor az még harapni is akart, a bal kezével belekapott az üstökébe, s hanyatt vágta a földre.
Ezzel aztán vége volt a viadalnak.

[1] Koporsófödél









Jókai Mór: A két Trenk


KILENCEDIK FEJEZET  A kísértés
A spadassin nem tudott többé fölállni a lábára; mellén kapott sebéből, mint a szökőkút, lövellt magasra a vér, s a szájából is vér ömlött ki. Trenk Frigyes látta, hogy ez az ember meg van ölve.
Eldobta kezéből a vívókardot, s futott a kahlenbergi kolostorba. Az volt a II. Lipót által betelepített ,,discalcialtok" (csizmátlan barátok) zárdája; ez a hely különös menedékjoggal volt felruházva: arról is híres, hogy a főrendű családok ennek a templomában szokták esküvőiket szertartani.
Az üldözéstől meg volt mentve ebben a kolostorban, de annak a kapuján ki nem léphetett, mert éjjel-nappal ott ólálkodtak a fogdmegek, hogy elcsípjék.
Báró Lopresti azonnal meglátogatta a menedékében, amint megtudta hollétét, s azt a hírt hozá neki, hogy az egyik ellenfele, M...f, a spadassin a kapott sebében meg fog halni, s ez most közelgő halálát érezve, veszedelmes vallomásokat tett hiteles személvek előtt. Jó lesz Frigyesnek el nem hagyni a menedékét.
Néhány nap múlva ismét egy hordszekér érkezett a kolostor elé, hat alabárdos kíséretében, s abból egy paszomántos úr szállt ki, Trenk Frigyes után tudakozódva. Bevezették Trenk Frigyes cellájába.
Maga a haditörvényszék elnöke, Löwenwalde tábornok volt a látogató. Frigyes többször találkozott már vele, de ilyen közelből és egyedül még nem találkoztak egymással.
- Báró úr! - kezdé Löwenwalde. - Én azért jöttem önhöz, hogy mindenekelőtt őszinte sajnálatomat fejezzem ki afölött, hogy ön ott nem veszett a glatzi börtönben, hogy ki nem törte a nyakát, mikor a bástyáról leugrott, hogy bele nem fulladt a Neissébe, mikor átúszott rajta, hogy a thorni verbunkosok agyon nem ütötték és hogy, ami leggonoszabb lett volna önre nézve, hogy Miranda asszonnyal el nem szökött a világba.
- Köszönöm az őszinte sajnálkozást.
- Igazán őszinte. Mondhatom, hogy annyi galibát nem csinált senki a bécsi kormánynak, senki, mint a báró úr. Ugyan mondja ön, mi oka van önnek azt az elátkozott Trenk Ferencet kiszabadítani?
- Az, hogy neki igazsága van.
- Hja! Ha az igazság volna a politika? Tehát tudja meg ön, hogy ennek a Trenk Ferencnek el kell tűnni a világra nézve. Akár élve, akár halva. Ez ki van törülve az emberek sorából: magasabb politikai tekintetek miatt.
- És a felhalmozott kincsei miatt.
- Az is meglehet: ,,male parta, male dilabuntur." Ebül gyűlt szerdéknek ebül kell elveszni. Már ki volt a fejére mondva az ítélet. A hazaárulás díja a vesztőhely. Ki volt tűzve a nap, amelyen a fejét leüttetjük. Amikor a császár és Károly herceg kirándulnak Holicsra vadászatokra. Ekkor a báró úr idecseppenik az égből. Megtudja a tervünket az udvari frajok szájából; nosza stafétát futtat a legmagasabb uraságokhoz: azok éppen a tizenkettedik órában megérkeznek, s felfüggesztik az ítéletet, revízió alá vétetik a hazaárulási pert a báró úr feljelentése nyomán, s azzal nekünk kiesik a falat a szánkból.
- Hisz én nem is láttam ezt a pert.
- Nem ám, mert azt követelte ön, hogy konfrontáljuk azzal a bizonyos Sch...in grófnővel, aki Trenk Ferenc ellen tanúskodott. Azt pedig báró úr tudja jobban, hogy miért nem állíthatjuk mi önnel szembe azt a tanút? Utoljára is kénytelen volt azt mondani a bíróság, hogy Sch...in grófnő megőrült, azután meg, hogy a bolondokházából megszökött. Véges-végül a báró úr izgága fellépése következtében el kellett ejtenünk az egész hazaárulási vádat.
- Hát akkor miért nem bocsátották szabadon Trenk Ferencet?
- Jött ellene egy másik főbenjáró vád. Todbitter tanúskodása szerint a pandúrvezér egy kitűnő, derék vitéz, magyar nemesi családból származott huszárt, név szerint Diák Pált ezer botütésre ítélt, amely kegyetlenkedéstól az illető a halál martaléka lett. El is lehet hinni. Ezer botütés. Egy bivalynak is sok. Örök sáncrabságot diktál erre a törvény. És ekkor a báró úr kapja magát, a saját költségét nem kímélve, leutazik Magyarországba, fölkeresi valahol a Bánságban annak a Diák Pálnak a famíliáját: ott találja élő testben a holtnak deklarált Diák Pált, s felhozza magával Bécsbe. S odaállítja a törvényszék elé. Megint porba ejti a pecsenyénket.
- Nagyon meg vagyok magammal elégedve.
- Jól van! De még harminc különféle bűnvád volt Trenk Ferenc ellen támasztva. Akkor a báró úr megvesztegeti a törvényszéki bírákat, hogy az összes vádiratokat juttassák a kezére.
Trenk Frigyes felpattant erre a szóra.
- Ki mer ezzel engem vádolni?
- Ki? Hát maga a Trenk Ferenc ügyvédje, aki a bírákat informálta. Mikor aztán azok a veszedelmes iratokat kiszolgáltatták, az ügyvéd kérte az ígért honoráriumát Trenk Ferenctől: kétezer aranyat. Az pedig kinevette vele, s adott neki százat. Ezért aztán bosszúból az ügyvéd elárulta nekem az egész megvesztegetést.
Frigyes a fogait csikorgatta elfojtott dühében. Nagybátyja fösvénységi őrjöngésében megint saját maga alatt vágta le a fát. Hisz az már a bolondok nagymogulja, aki meg akarja csalni a prókátort! És még a saját prókátorát!
Löwenwalde gyönyörködött a hatásban, melyet fölfedezéseivel előidézett. Az ifjú arcvonásai nem tudtak titkot tartani.
Folytatá:
- Azt már tehát tudjuk, hogy a votánsok közül három meg van vesztegetve. Azt is tudjuk, hogy a pénzt báró Lopresti adta át nekik. Azt is tudjuk, hogy azt a pénzt ön vitte el hozzá. A bírák átadták a terhelő okiratokat Loprestinek. Ő azokat önre bízta. Most még csak azt kellene megtudni, hogy hol vette ön azt a pénzt? És hogy hová tette ön azokat az iratokat?
Frigyes a szeme közé nevetett az elnök úrnak.
- Nagyon kíváncsi az elnök úr ugyebár, ezeket a hézagokat kipótolni?
- Idejövetelem tanúskodik róla. Azt mondtam: minek menjek én a detálykereskedőkhöz, mikor az angrosszistánál vásálhatok?...
- Tehát vásárra méltóztatott jönni?
- Clara pacta, boni amici! Nem jöttem üres kézzel. Jól értesültem róla, hogy a báró úr, midőn a kettős párbaja előtt állt, száz aranyat kért a nagybátyjától gyors utazási költségül (mert a saját pénzét mind kiadta már az ő perére), hogy ha valamelyik kihívóját meg találja ölni, szaladhasson külföldre. A két kihívó nem sebesült meg halálosan, hanem a harmadik, a segédül szerepelt vívómester, az belehalt a kapott sebbe.
- Ő rohant rám fegyverrel, én csak védelmeztem magamat.
- Jól tette ön, hogy megölte. Földterhe volt. Emiatt nem fogja önt senki sem üldözni. Mehet szabadon. Itt a zsebemben a menedéklevele, útlevele: és útiköltségül ezer arany. Trenk Ferenctől százat kért ön, én ezer aranyat kínálok.
S azzal kihúzta a zsebéből a piros selyemerszényt, melynek fonálhálózata közül fényesen ragyogtak elő a szép körmöciek.
- És mindezért nem kívánok báró úrtól egyebet, mint annak a bankárnak a nevét, akinél Trenk Ferenc pénzei le vannak téve és azokat a hivatalos iratokat, amiket Lopresti átadott önnek. Lopresti maga is meggyűlölte már Trenk Ferencet, s felmondta neki a barátságot. Én ezer aranyat hoztam önnek azokért az iratokért.
Trenk Frigyes a kabátja zsebéből előhúzta a keresett iratokat. Eléje volt téve azoknak a váltságdíja az asztalra. Semmi oka sem volt azokat rejtegetni. Egyenként mindegyik hazugság, rágalom, hamis tanúbizonyság! Akinek a vesztére azok kikoholtattak, egy hálátlan kutya! Egy ördög!
De ami mellette szól, az az igazság.
Még egy harapós kutyát sem szabad agyonütni; még egy ördögöt sem pokolra küldeni - ha annak igaza van!
Trenk Ferenc fogta az egész drága iratcsomagot, melynek minden levele keresztül volt szúrva attól az orgyiloktól, melyet a nagybátyja bérelt fel ellene - s valamennyit beledobta a kandallóba. S aztán maga odaállt a kandalló elé összefont karokkal.
- Ez a válaszom a tábornok úr ajánlatára.
- Jól van, fiatalember! Önök rosszul osztozott atyafiak. A nagybátyjának jutott minden hitszegés, gonoszkodás, ármány, önnek a nagylelkűség, hűség, az önfeláldozás. De ön ezzel a mostani áldozatával semmit sem változtat a dolgon. Trenk Ferencnek el kell ítéltetni! Érti ön? ,,Kell!" Hogyha harminc vádat tűzbe dobott ön: itt van nálam a harmincegyedik, aztán meg a harminckettedik, s következik számára az új per. Hát csak fűtsön ön be a drága iratokkal. Én visszasüllyesztem a zsebembe az ezer aranyat. De azért én Trenk Ferencnek fogom a nyakát. Itt van egy új vád ellene. Elmondhatom önnek, Mathes Zsuzsanna, boroszlói molnár leánya, lép föl vádlóul Trenk Ferenc ellen, hogy a sziléziai hadjárat alatt őt erőszakkal megfosztotta a pártájától. Tanúbizonyságul szolgál neki Manstein őrnagy a pandúrezrednél.
- Manstein! - kiálta fel indulatosan Trenk Frigyes. - A Ferenc anyjának a testvére!
- Ugyanaz. Éppen olyan közel rokon hozzá, mint a báró úr.
- Ugyan mit fizettek önök ennek a derék embernek a tanúbizonyságért?
- Semmit! Bizonyára semmit. Hanem ez az úr volt Trenk Ferencnek a főhadiszállás-mestere, aki nyolcvannégyezer forintról tartoznék neki számot adni, ha valaha kiszabadulna a börtönből. Értheti ön a többit.
- Hallatlan gazság! Hisz az a boroszlói molnárleány már egy év óta szeretője volt Mansteinnak, mielőtt Trenk Ferenc szeme elé került volt.
- Az bizony meglehet - szólt nevetve Löwenwalde. - Hanem a kázus már így van infilálva. S azt tudja ön, hogy erényes uralkodónőnk semmit sem büntet oly szigorúan, mint a katonák erőszakoskodásait a női erkölcsök ellen.
- De én be fogom bizonyítani, hogy az a vesztaszűz egy kurtizán!
- Fiatalember! Hogy bizonyíthatná ezt ön be? Hisz ön maga is vád alatt áll. Megölt egy katonatisztet párbajban. Itt van az elfogatási parancs a zsebemben. Egymás mellett vannak a menlevelével. Kíván ön egy börtönben lakni a nagybátyjával?
Trenk Frigyes csüggedten adta meg magát a sorsának.
Löwenwalde, mikor látta, hogy ugyancsak puhára főzte már meg az emberét, elkezdett protektori hangon beszélni hozzá.
- Lássa, lássa báró úr! Ön maga valóban mitológiába illő csodája a nagylelkűségnek, a nagybátyja ellenben éppen olyan mesebeli chimaera: a feje oroszlán, a dereka bakkecske, a farka kígyó. Amíg a báró úr nagy önfeláldozással fut, fárad egy országból a másikba, hogy kedves rokonát kiszabadítsa, azalatt ez a drágalátos atyafi azon töri a fejét, hogy ezt a kedves öccsét elpusztítsa a világról.
- A bátyám?
- No, hát nem emlékszik ön rá, hogy ezelőtt két héttel a Zsidópiacon megtámadta önt két brávó, belékötött, s az egyik orozva le akarta önt szúrni? Hát azok Trenk Ferenc által voltak felbérelve.
- Ilyen mesékkel nem hagyom magam felingerelni.
- Mesék? No, hát mutatok önnek valamit. Itt van nálam, felmutathatom: a bírói hiteles fölvétel a haldokló M...f vallomásairól. Ezekben elmondatik, hogy Trenk Ferenc bérelte fel M...f hadnagyot, hogy önt tegye el láb alól. Az ígért díj ezer arany volt. M...f ráállt. Mert fülig úszott az adósságokban. Előbb orozva akarták önt leszúrni, mérgezett hegyű dákossal. Ez csoda módon nem sikerült.
- Mérgezett volt a dákos? A mérget ezek az iratok fogták fel, amik most a kandallóban égnek.
- Valamint a bekövetkezett párbajnál is meg voltak mérgezve a dákosok hegyei. Ha ön csak egy karcolást kapott volna is, most a férgek jótevője volna.
Trenk Frigyesnek minden tagján végigfutott a borzadás.
- És ezt a csodamérget is Trenk Ferenc szolgáltatta a cimboráinak.
- De hát miért tette ezt? Hisz én voltam a megszabadítója.
- Hát éppen azért. Ő már kiszabadítva látta magát az ön közbenjárása által: nem volt önre szüksége többé. Rábízta önre legjobban féltett titkait, s azokat el akarta temetni. Azt mondta M...f-nek: ,,Ez a fickó ezen nagy szolgálatok után folyvást az én zsebemben fogja tartania kezét."
- Lehetetlen! Ilyen ördögi szív képtelenség!
- Még azt is mondá M...f-nek: ,,Én pedig nem adok ennek a kölyöknek egy batkát sem, de még az orrlapítójának az árát kifizetem."
Ez a szó legyőzte Frigyes ellenállását.
Nagyot ordított, s eltakarta az arcát a kezeivel.
- Én Istenem. Ennyi gonosz indulat!
Zokogni kezdett.
Most aztán már Löwenwalde úgy játszott vele, mint a macska az egérrel.
- Hát lássa, báró úr, ön eldobott magától ezer aranyat, azért, hogy ezt az embert elimádkozhatatlan balsorsától megmentse. Érti ön, mi az? Elimádkozhatatlan! Látott ön már vadkanvadászatot? Alkusznak a kopók a vadkannal, mikor lefülelik? Alkuszik vele a vadász, mikor a késébe futtatja? Talán azért hajszolják, talán azért késelik le, mert csúnya képű, gonosz állat, büntetésre érdemes? Dehogyis! Azért, mert szalonnája van! Ez a pandúrvezér összezsákmányolt kétmilliót. Ezen mi meg akarunk osztozni! Nagy emberek, kicsiny emberek: kaliberünk szerint. Rablott jószág, fiskusnak való. Akar ön velünk osztozni?
- Hagyjon ön magamra, uram! Émelygek. Hányni fogok!
- Jól van! Nem akar. Ez esetben hát, ha nem akar ön a sinkorán lenni, aki a vadkant lefüleli, lesz ön a kelevéz a vadász kezében, amellyel leszúrják. Ez a vallomása a haldokló vívómesternek oly nehéz vád Trenk Ferenc ellen, mely őt a vesztőhelyre viszi. És ugyanezt a vallomást önnek másik két ellenfele is megerősíti. Azok már gyógyulófélben vannak a kapott sebeikből. Trenk Ferenc azoknak sem adott semmit fájdalomdíjul. Azt vágta nekik oda, hogy nem teljesítették a rájuk bízott feladatot. Azok most dühösek rá, s mindent kivallanak. Ön pedig, báró úr, mint vádló fél fog állani a nagybátyjával szemben: mint kiszemelt áldozat, akit a hadbíró, akarja, nem akarja, a vádlott ellen fordít.
- Tábornok úr! - lihegé Frigyes. - Adja ide azt a menlevelet, hadd fussak innen. Elmegyek! Úgy elmegyek Bécsből, hogy még álmomban sem jövök ide vissza.
Löwenwalde mosolygott.
- Jól van, fiatalember. Magam is így gondoltam. Itt van a császári menlevél, és itt a passzus. Már vizálva is van; a szekér a kolostor előtt áll, mely elviszi önt Krakkóig. Sajnálom, hogy az útiköltséget nem fogadta ön el. Én idetettem az asztalára.
- Uram! Én nem vagyok vadászeb, aki az elejtett vad zsigereiből részt kap!
...Trenk Frigyes még abban az órában elhagyta Bécs városát, s vissza sem fordítá a fejét, amíg a Szent István tornya látható volt a földhatáron.









Jókai Mór: A két Trenk


UTOLSÓ FEJEZET  A csodatevő szent
Trenk Ferencet csakugyan elítélte a főhaditörvényszék - életfogytig tartó fogságra.
Miért? Talán a kegyetlenkedéseiért, miket a háborúban védtelen lakosokon elkövetett? Talán a kirabolt templomokért? A legyilkolt tisztekért? Talán a saját felesége megöléséért? Talán az ördögimádásért? A vallás kicsúfolásért? Talán az orgyilkosságért? - Nem! Ezek mind pehelykönnyű bűnök voltak a bécsi törvényszék aranymérlegén. - Elítélték Trenk Ferencet a sziléziai molnárleánnyal eltöltött pásztoróráért örök fogságra, a kvalifikált ártatlanságnak fizetendő nyolcezer forint bírságra, s az invalidusalapítványt öregbítő tizenötezer forintnyi váltságdíjra.
Apellálni csak a királynőhöz lehetett. Mária Terézia pedig el volt fogulva a gyóntató papja információja által, aki Trenk Ferencet egy új pokolszkizma prófétájaként mutatta be (talán nem is alaptalanul). A királynő helybenhagyta az ítéletet. Csak egy pontot törült ki belőle: a vagyonelkobzást.
Az éles eszű uralkodónő keresztüllátott az egész cselszövényen, szigorúbban elítélte a bírákat, mint a bűnöst.
Pedig ezáltal azoknak porba esett a pecsenyéjük!
Hiszen nem ez ellen a sánta lábú, fekete képű emberi szörnyeteg ellen volt intézve az ő egész hajszájuk; hanem annak a felgarmadolt kincsei ellen. S a királyné kegyes jobbja ezt a prédát ütötte ki a kezükből. - Trenk Ferencet elvitték Spielbergbe, várfogságra; de az egész vagyonát birtokában hagyták: rendelkezhetett, intézkedhetett a nagy birtokairól tetszése szerint.
Löwenwaldéknak koppant a szája az elesett zsákmány után.
Ekkor aztán új metódust kezdtek a prédaszomjasok. A polgári per útján fosztani ki a foglyot.
Ami furfangot csak megenged a magyar és osztrák magánjog (pedig sokat megenged) a világos birtokviszonyok összezavarására, azt mind alkalmazásba vették. Hamis hitelezők, áladományozások, költött inskripciók, elévült kötelezettségek, bolond fogadások, koholt szerződések, becsempészett végrendeletek, kodicillusok, ismeretlen emberek követelései, kezességi jótállások, kegyes legátumok úgy nőttek fel ellene, mint eső után a gomba a harasztból. Rövid időn Trenk Ferenc a harmincnyolc bűnvádi per helyébe kapott hatvanöt polgári processzust.
És az mind hamisság volt! De ez a sokszoros hamisság úgy össze volt szőve, fonva, gubancolva, hogy nem bírt kiszabadulni belőle. - Egy szegény bezárt rab, aki nem járhat a megcáfoló bizonyítványok után. A gonosz hínár felnőtt az ajka széléig. Fuldokolt bele.
Ekkor aztán, mikor érezte, hogy a víz fenekére húzzák, még egy ötlete támadt: emberfölötti, ördögökkel atyafias terv.
Egyszerre elkezdett a börtönében pietista lenni: kegyességet negélyezett; a brünni barátokat hívatta magához, azokkal imádkozott, pénzt adott nekik kápolnaépítésre.
Mikor aztán híre futamodott, hogy Trenk Ferenc megtért, akkor folyamodott a királynőhöz, hogy engedje meg neki, miszerint végrendeletet tehessen. A királynő beleegyezését adta, s Trenk Ferenc a kiküldött hivatalos közegek előtt lediktálta a végrendeletét, melyben Frigyes unokaöccsét nevezé meg általános örököséül.
A végrendelet aláíratott, megpecsételtetett, az archívumba letétetett.
- No, most hagytam az öcsémnek valamit - mondá Trenk Ferenc -, amivel halálom után is és az ő holta napjáig bosszanthatom.
De még egyebet is elért vele. Azt, hogy a kapzsi ellenségeinek maga helyett, aki négy fal közé van szorítva, adott olyan küzdő felet, aki őket porig tudja majd verni.
Mert Trenk Ferenc elhatározta, hogy meghal.
De nem úgy, ahogy más rendes ember szokott meghalni, akiről két napig a temetése után beszélnek, akkor elfelejtik. Ő úgy készült meghalni, hogy aki a nevét meghallja, az vagy a lelke üdvösségéért fakadjon buzgó imára, vagy elkezdjen káromkodni.
Egy reggel azt mondá az asztaltársainak (az is a halálérzetét jelezte, hogy traktált; minden ebédhez meghívta a garnizon tisztjeit):
- Cimborák. Nekem már lőttek! Az éjjel álmomban megjelent Assisi Szent Ferenc, s tudtomra adá, hogy a nevem napján, amely őneki is névnapja, pontban tizenkét órakor délben meg fogok halni. Hívassátok nekem ide a brünni gvárdiánt: hadd gyónjak meg neki.
A tisztek nagyot nevettek ezen a beszéden. Trenk Ferenc olyan egészséges volt, mint Sámson. - Hanem azért elhívatták hozzá a gvárdiánt. Trenk Ferenc meggyónt a papnak, aztán együtt ebédelt vele, ugyanazon pohárból itatva a gyóntatóját, amiből maga ivott. És akkor átadott neki kétszázezer forintra szóló utalványokat a titkos bankárjához, melyek, jótékony alapítványokra voltak szánva.
Ez már komoly dolog volt.
A másnapi ebédnél azt mondá az asztaltársainak Trenk Ferenc:
- No, már most bizonyos, hogy elmegyek az örök boldogságba. Az éjjel megjelent előttem a gyóntató atyám, jelentve, hogy ő már előrement a boldogultak világába, s ott fog reám várni a mennyország kapujában.
Ezen megint nagyot nevettek a tiszt urak.
Harmadnap azonban hírül hozta a staféta, hogy a brünni gvárdián, amint átadta Károly hercegnek a levelet a jótékony célra hagyott adományokkal, egyszerre rosszul lett, s mielőtt orvost hívathattak volna, meghalt.
Ekkor aztán kezdtek az emberek borzadozni.
Trenk Ferenc szent ábrázatot meresztett: ,,Most már én következem!" Azzal lenyíratta a haját, a fején kerek pilist borotváltatott, felöltötte a kapucinus csuhát; elmondta a hiszekegyet, megbánta a bűneit, s aztán tartott egy nagy prédikációt, egy óra hosszáig, mindenkit a kegyes életre és a jótékonyság gyakorlására intve. - Azzal lefeküdt, és csendesen elaludt.
Másnap volt Szent Ferenc napja. A déli lakomához mind felgyűltek ismét a tiszt urak, akik között az ünnepelt Trenk a kapucinus csuhában jelent meg. Azok sokat tréfálkoztak vele, ő pedig komolyan vette a dolgát.
Délfelé leültek az asztalhoz, Trenk Ferenc kivette az óráját, megnézte.
,,Dicsértessék az Úr neve! Az én időm eljött."
A tisztek nevettek rajta.
És amidőn a toronyban elkezdtek délre harangozni, a vendégtársak elrémülve látták, hogy Trenk Ferenc arcának a bal oldala halálsápadtra válik; a két kezét összekulcsolja, a feje hátrahanyatlik, a szemei kinyílva merednek fölfelé; szólítják: nem felel, meg van halva.
- Mirákulum! Mirákulum! - kiálta minden ember, aki a jelenetnek tanúja volt, s az előzményeit ismeré.
S ezzel a meghalással Trenk Ferenc magát a csodatevő szentek közé
emelte.
Ez volt a kicsinált terve.
Jól kiszámította a dolgát. Birtokában volt a rejtélyes aqua toffanának, melynek méreghatását napjára ki tudták számítani; a gyóntatójának és magának olyan adagokban mérte azt ki, hogy egymást kétnapi időközökben követték a más világba.
És ezzel elérte azt, hogy az ellenségein bosszút állt, azokat megfosztotta fáradsággal szerzett prédájuktól; magát pedig fölemelte a kegy alakjai közé, akinek a sírjához, mint csodatevő helyhez, búcsújárással tódul a nép közelből, messziről, s a kigyógyult sánták odatámasztják a mankóikat a síremléke párkányához.[1]

[1] Mémoires de Frédéric Baron de Trenk, augmentés d'un tiers, par M. M.*** 1789.




